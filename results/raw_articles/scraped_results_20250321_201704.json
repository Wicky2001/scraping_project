[
{"title": "Camping යන්න ඉන්න අයට දැනුම්දීමක්", "url": "https://www.itnnews.lk/2025/03/21/673821/", "cover_image": "https://www.itnnews.lk/wp-content/uploads/2025/03/6-21-860x615.jpg", "date_published": "2025-03-21T10:57:10Z", "content": "Camping කරන සියලු දෙනා අවසර ලබා දී ඇති ස්ථානවල පමණක් Camping කරන ලෙසට පොලිසිය විසින් දැනුම් දෙනවා . මේ දිනවල දිවයින පුරා පවතින වර්ෂා හේතුවෙන් දිය ඇලි සහා දිය පහරවල් ඇති ස්ථානවල Camping නොකරන ලෙසයි පොලිසිය සඳහන් කර සිටින්නේ. එමෙන්ම Camping කරන ස්ථනය අසල සතුන් ගැවසේනම් එම ස්ථානවල රැඳි නොසිටින ලෙසට දැනුම් දෙනවා . රාත්‍රී කාලයේදී ගිනි මැල ගැසීමේදී අවට පරිසරය ගැන සැලකිලිමත් වන ලෙසටයි පොලිසිය වැඩිදුරටත් සඳහන් කර කරන්නේ .", "source": "https://www.itnnews.lk/"},
{"title": "ඉතියෝපියාවේ බස් රථයක් පැහැරගනියි", "url": "https://www.itnnews.lk/2025/03/20/673536/", "cover_image": "https://www.itnnews.lk/wp-content/uploads/2025/03/ITHIIII-860x615.jpg", "date_published": "2025-03-20T11:06:42Z", "content": "ඉතියෝපියාවේ සන්නද්ධ කණ්ඩායමක් විසින් මගීන් විශාල පිරිසක් සමග බස් රථයක් පැහැරගෙන තිබෙන බව විදෙස් මාධ්‍ය වාර්තා කරනවා. ඉතියෝපියාවේ අඩිස් අබාබා අගනුවර සිට ගමන් කරමින් තිබූ මගී බස් රථයකුයි සන්නද්ධ කල්ලිය මෙලෙස පැහැරගෙන ඇත්තේ. පසුගිය ජුලි මාසයේදී නිවෙස් බලා යමින් සිටි විශ්වවිද්‍යාල සිසුන් 100 ක් පමණ පැහැර ගත් අලිඩෝරෝ ප්‍රදේශයේදීම මෙම බස් රථයම පැහැරගෙන ගොස් ඇති බව විදෙස් මාධ්‍ය වාර්තා කළා. බස් රථයේ 50 දෙනෙකුට අධික පිරිසක් සිට ඇති බවටයි වාර්තා වන්නේ. ඔවුන් මුදා ගැනීමේ මෙහෙයුම් ආරම්භ කර ඇති බව ඉතියෝපියා ආරක්ෂක අංශ පවසනවා.", "source": "https://www.itnnews.lk/"},
{"title": "පාවහන් ලබා ගැනීමට නිකුත් කළ තිළිණපත් ගැන දැනුම්දීමක්", "url": "https://www.itnnews.lk/2025/03/20/673548/", "cover_image": "https://www.itnnews.lk/wp-content/uploads/2025/03/PAWAHNNN-860x615.jpg", "date_published": "2025-03-20T11:59:03Z", "content": "2025 වසර සඳහා පාසල් පාවහන් ලබා ගැනීමට නිකුත් කළ තිළිණපතේ වලංගු කාලය පිළිබඳ අධ්‍යාපන අමාත්‍යාංශය විසින් දැනුම්දීමක් කර තිබෙනවා. ඒ අනුව 2025 අප්‍රේල් 10 දක්වා දීර්ඝ කළ බවයි අධ්‍යාපන අමාත්‍යාංශය සඳහන් කළේ.", "source": "https://www.itnnews.lk/"},
{"title": "ලක්ෂ 80ක ශ්‍රම බලකායෙන් බදු දැලට හසුවන්නේ ලක්ෂ 8ක් පමණයි – කාරක සභාව මුදල් අමාත්‍යාංශයේ නිලධාරීන්ගෙන් ප්‍රශ්න කරයි", "url": "https://www.itnnews.lk/2025/03/21/673633/", "cover_image": "https://www.itnnews.lk/wp-content/uploads/2025/03/harrsha-860x615.png", "date_published": "2025-03-21T04:36:12Z", "content": "මෙරට ලක්ෂ 80ක පමණ ශ්‍රම බලකායක් සිටියද ලක්ෂ 8ක් පිරිසක් පමණක් බදු දැලට හසුවීමට හේතුව කුමක්දැයි රජයේ මුදල් පිළිබඳ කාරක සභාව විසින් මුදල් අමාත්‍යාංශයේ නිලධාරීන්ගෙන් පසුගියදා ප්‍රශ්න කළා. නියෝජ්‍ය අමාත්‍ය (ආචාර්ය) හර්ෂණ සූරියප්පෙරුම මහතා සහ මුදල් අමාත්‍යාංශය නියෝජනය කරන නිලධාරීන් ප්‍රකාශ කළේ පවතින ක්‍රමවේදය අනුව ආසන්න වශයෙන් ලක්ෂ 80ක පිරිසකගෙන් ලක්ෂ 8ක් පමණක් බදු සීමාව සපුරාලන බවයි. 2017 අංක 24 දරන දේශීය ආදායම් පනත සංශෝධනය කිරීම සඳහා වන දේශීය ආදායම් (සංශෝධන) පනත් කෙටුම්පත සාකච්ඡා කිරීම සඳහා පාර්ලිමේන්තු මන්ත්‍රී (ආචාර්ය) හර්ෂ ද සිල්වා මහතාගේ ප්‍රධානත්වයෙන් 2025 මාර්තු 18 වන දින පාර්ලිමේන්තුවේදී රජයේ මුදල් පිළිබඳ කාරක සභාව රැස්වූ අවස්ථාවේදී මෙම කරුණු සාකච්ඡා කෙරුණා. මෙම පනත් කෙටුම්පත යටතේ පුද්ගල ආදායම් බදු (PIT) සහනය වාර්ෂිකව රු. 1,200,000 සිට රු. 1,800,000 දක්වා වැඩි කිරීමේ යෝජනාව කමිටුවේ අවධානයට ලක්වුණා. එසේම ඔට්ටු ඇල්ලීම සහ සූදු ක්‍රීඩා මගින් මෙන්ම දුම්කොළ සහ මත්පැන් නිෂ්පාදන සඳහා ලාභ සහ ඉපයීම් මත ආදායම් බදු අනුපාතය 40% සිට 45% දක්වා වැඩි කිරීම, සේවා අපනයනය 15% අනුපාතයකින් ආදායම් බද්දට යටත් කිරීම සහ පොලී ආදායම හෝ වට්ටම මත රඳවා ගැනීමේ බදු (WHT) අනුපාතය 5% සිට 10% දක්වා වැඩි කිරීමට ද මෙම සංශෝධනය මගින් යෝජනා ඉදිරිපත් කර තිබෙනවා. උපයන විට ගෙවීමේ බදුවලට අදාළ (PAYE) දත්ත විශ්ලේෂණය සලකා බැලූ රජයේ මුදල් පිළිබඳ කාරක සභාව, පවතින දත්තවල දෝෂයක් ඇති බව නිගමනය කළා. ඒ අනුව, කාරක සභාවට නිවැරදි දත්ත විශ්ලේෂණයක් ලබා දෙන ලෙස කාරක සභා සභාපතිවරයා නිලධාරීන්ට උපදෙස් ලබා දුන්නා. තවද, බදු ගෙවීම, ආනයනය, අපනයනය කිරීම හෝ දේශීය ආදායම් දෙපාර්තමේන්තුවෙන් ඕනෑම සේවාවක් ලබා ගැනීම සඳහා බදු ගෙවන්නා හඳුනාගැනීමේ අංකයක් (TIN) ලබා ගැනීම ක්‍රියාත්මක නොවන බව මෙහිදී අනාවරණය වුණා. මෙම ක්‍රියාවලිය නිවැරදි ලෙස සිදු කිරීම සම්බන්ධයෙන් කාරක සභාවට වාර්තා කරන ලෙස ද නිලධාරීන්ට උපදෙස් ලබාදීම සිදු කෙරුණා. ඔට්ටු ඇල්ලීම සහ සූදු ක්‍රීඩා මගින් මෙන්ම දුම්කොළ සහ මත්පැන් නිෂ්පාදන සඳහා ලාභ සහ ඉපයීම් මත ආදායම් බදු අනුපාතය 40% සිට 45% දක්වා වැඩි කිරීමේ යෝජනාව සලකා බැලූ කාරක සභාව, කැසිනෝ නියාමකයෙකු ස්ථාපිත කිරීමට අමාත්‍යාංශය අපොහොසත් වීම පිළිබඳව සිය අප්‍රසාදය පළ කළා. තවද, පසුගිය වසර 5 තුළ කැසිනෝ හරහා ලැබුණු ආදායම පිළිබඳව කමිටුව විසින් මීට පෙර ඉල්ලා සිටි නිසි දත්ත ලබා දීමට දේශීය ආදායම් දෙපාර්තමේන්තුව අපොහොසත් වීම පිළිබඳව ද කාරක සභා සභාපතිවරයා විසින් සිය අප්‍රසාදය පළ කළා. බදු අභියාචනය සඳහා ගෙවීමට නියමවූ බදුමුදලෙන් 25% ක් ගෙවීමට සිදුවීම පිළිබඳව ද කාරක සභාව විසින් පැමිණ සිටි නිලධාරීන්ගෙන් ප්‍රශ්න කළා. අභියාචනයක් ඉදිරිපත් කිරීමේදී බැංකු ඇපකරයක් වෙනුවට මුදල් තැන්පතුවක් ඉල්ලා සිටීම කෙතරම් දුරට සදාචාරාත්මකද යන්න කමිටුව ප්‍රශ්න කළා. රජයට ලැබිය යුතු ආදායම ගෙවීමෙන් වැළකී සිටීම සඳහා ජනතාව අභියාචනා ක්‍රියාවලිය යොදා ගන්නා බවත්, එබැවින් බැංකු ඇපකරයක් වෙනුවට මුදල් තැන්පතුවක් යෝජනා කර ඇති බවත් නියෝජ්‍ය අමාත්‍ය (ආචාර්ය) හර්ෂණ සූරියප්පෙරුම මහතා මෙහිදී ප්‍රකාශ කළා. මේ සම්බන්ධයෙන් වඩා හොඳ අවබෝධයක් ලබා ගැනීම සඳහා නඩු විශ්ලේෂණය කර අදාළ දත්ත ලබා දෙන ලෙස කාරක සභාව නිලධාරීන්ට උපදෙස් දුන්නා. මෙම රැස්වීමට නියෝජ්‍ය අමාත්‍යවරුන් වන (ආචාර්ය) හර්ෂණ සූරියප්පෙරුම, පාර්ලිමේන්තු මන්ත්‍රීවරුන් වන රවී කරුණානායක, විජේසිරි බස්නායක, නිමල් පලිහේන යන මහත්වරුන් ද සහභාගී වී සිටියා.", "source": "https://www.itnnews.lk/"},
{"title": "ඇමරිකා එක්සත් ජනපද ඉන්දු-පැසිෆික් කලාපීය අණදෙන නිලධාරී සහ ආරක්‍ෂක ලේකම්වරයා අතර හමුවක්", "url": "https://www.itnnews.lk/2025/03/21/673624/", "cover_image": "https://www.itnnews.lk/wp-content/uploads/2025/03/amaricaw-860x615.png", "date_published": "2025-03-21T03:48:27Z", "content": "ඇමරිකා එක්සත් ජනපද ඉන්දු-පැසිෆික් කලාපීය අණදෙන නිලධාරි අද්මිරාල් Samuel Paparo ඊයේ (මාර්තු 20) දින ශ්‍රී ජයවර්ධනපුර කෝට්ටේ පිහිටි ආරක්‍ෂක අමාත්‍යාංශයේදී ආරක්‍ෂක ලේකම් එයාර් වයිස් මාර්ෂල් සම්පත් තුයියකොන්තා (විශ්‍රාමික) හමුවී තිබෙනවා. අද්මිරාල් Paparo ගේ නායකත්වයෙන් යුත් ඇමරිකා එක්සත් ජනපද දූත පිරිස ආරක්‍ෂක ලේකම්වරයා විසින් ඉතා උණුසුම් අයුරින් පිළිගත් අතර ඉන් අනතුරුව ඔවුන් සමඟ සුහද සාකච්ඡාවක ද නිරත වුණා. ශ්‍රී ලංකාවේ එක්සත් ජනපද තානාපති කාර්යාලයේ ආරක්‍ෂක උපදේශක ලුතිනන් කර්නල් Anthony Nelson ද මෙම අවස්ථාවට සහභාගී වී සිටියා. සාකච්ඡාව අතරතුරදී ද්විපාර්ශ්වික වශයෙන් වැදගත් වන ආරක්‍ෂක සහයෝගීතාව සහ කලාපීය ආරක්‍ෂක මුලපිරීම් ශක්තිමත් කිරීම ආදී කරුණු කිහිපයක් පිළිබඳ අවධානය යොමුවී තිබෙනවා. අන්තර් සහයෝගී ක්‍රියාකාරකම් සහ අන්‍යොන්‍ය අවබෝධය තුලින් ඉන්දු-පැසිෆික් කලාපයේ සාමය සහ ස්ථාවරත්වය පවත්වාගැනීමේ වැදගත්කම පිළිබඳවද දෙපාර්ශවයේ නිලධාරීන් මෙහිදී අවධාරණය කළා. ශ්‍රී ලංකාව සහ ඇමරිකා එක්සත් ජනපදය අතර පවතින දිගුකාලීන ආරක්‍ෂක හවුල්කාරිත්වය පිළිබඳව සිහිපත් කල එයාර් වයිස් මාර්ෂල් තුයියකොන්තා (විශ්‍රාමික) ඒ පිළිබඳ සිය කෘතඥතාව පළ කළා. අද්මිරාල් Paparo විසින් ශ්‍රී ලංකාව සමඟ ආරක්‍ෂක සබඳතා වැඩි දියුණු කිරීම කෙරෙහි එක්සත් ජනපදයේ කැපවීම යලිත් තහවුරු කල අතර ඉන්දු-පැසිෆික් කලාපයේ ශ්‍රී ලංකාවේ උපායමාර්ගික පිහිටීමෙහි වැදගත්කම පිළිබඳවද අවධාරණය කළා. ආරක්‍ෂක සහයෝගීතාව මෙන්ම, රාජ්‍යතාන්ත්‍රික හවුල්කාරිත්වය වර්ධනය කිරීම සඳහා පවතින නව ප්‍රවේශයන් ගවේෂණය කිරීමට දෙපාර්ශ්වයම කැපවී සිටින බව තහවුරු කරමින් සාකච්ඡාව අවසන් වුණා. මෙම අවස්ථාව සනිටුහන් කිරීම සඳහා දෙපාර්ශ්වය අතර සිහිවටන හුවමාරුවක්ද සිදු කෙරුණා. ආරක්‍ෂක අමාත්‍යාංශයේ හමුදා සම්බන්ධතා නිලධාරී සහ එක්සත් ජනපද තානාපති කාර්යාලයේ නිලධාරීන් පිරිසක්ද මෙම අවස්ථාවට එක්වී සිටියා.", "source": "https://www.itnnews.lk/"},
{"title": "161වන පොලිස් විරු සමරු දිනය අදයි", "url": "https://www.itnnews.lk/2025/03/21/673694/", "cover_image": "https://www.itnnews.lk/wp-content/uploads/2025/03/police-860x615.jpg", "date_published": "2025-03-21T05:06:43Z", "content": "පොලිස් විරු සැමරුම් උත්සවයේ 161 වන සැමරුම් දින ප්‍රධාන වැඩසටහන පොලිස් ක්ෂේත්‍ර බලකා මූලස්ථාන රණවිරු ස්මාරකය අභියස දී පැවැත්වුණා. උත්සවය පැවැත්වුණේ වැඩබලන පොලිස්පති ප්‍රියන්ත වීරසුරිය මහතාගේ ප්‍රධානත්වයෙන්. විශ්‍රාමික පොලිස්පතිවරුන් සහ ජ්‍යෙෂ්ඨ පොලිස් නිලධාරීන් ඇතුලු පිරිසක් එම අවස්ථාවට එක්ව සිටියා. උතුවන්කන්දේ සරදියල් අත්අඩංගුවට ගැනීමට සිදුකළ මෙහෙයුම් අතරතුර දී රාජකාරියේ සිටි පොලිස් කොස්තාපල්වරයෙකු මිය ගොස් තිබෙනවා. ඒ 1864 මාර්තු 21 වනදායි. රාජකාරියේ දී මිය ගිය බවට මාවනැල්ල උතුවන්කන්ද මංසන්ධියේ ස්මාරකයක සටහන් කර තිබිම,  මෙරට පොලිස් විරුවෙකු සිහිගැන්වීම සඳහා තිබෙන පැරණිතම මුලාශ්‍රය වනවා. ඒ අනුවයි අද (21)  දින 161 වන පොලිස් විරු සැමරුම් උත්සවය සංවිධාන කර තිබුණේ. ප්‍රධාන වැඩසටහනට සමගාමිව කළුතර දකුණ පොලිස් ස්ථානයේ ඉදිකර ඇති පොලිස් රණවිරු ස්මාරකයට පුෂ්පෝපහාර දැක්වීම සිදුවුණා. ඒ කළුතර පොලිස් කොට්ඨාශයේ සියලුම පොලිස් ස්ථානවල නිලධාරීන්ගේ සහභාගීත්වයෙන්. නැගෙනහිර පළාතේ ප්‍රධාන පොලිස් විරු සැමරුම පැවැත්වුණේ මඩකලපු දිස්ත්‍රික් ජ්‍යෙෂ්ඨ පොලිස් අධිකාරී කාර්යාලය ඉදිරිපිටදීයි. පොලිස් ස්මාරකයට පුෂ්පෝපහාර දැක්වීම ද එහිදි සිදුවුණා.", "source": "https://www.itnnews.lk/"},
{"title": "ඉන්දියානු සාගරයේ ප්‍රංශ ඒකාබද්ධ හමුදා අණදෙන නිලධාරී සහ ආරක්‍ෂක ලේකම් අතර හමුවක්", "url": "https://www.itnnews.lk/2025/03/21/673625/", "cover_image": "https://www.itnnews.lk/wp-content/uploads/2025/03/arakshaka-860x615.png", "date_published": "2025-03-21T04:42:36Z", "content": "ඉන්දියානු සාගරයේ ස්ථාපිත ප්‍රංශ ඒකාබද්ධ හමුදා ඛණ්ඩ අණදෙන නිලධාරි රියර් අද්මිරාල් Hugues Laine පසුගියදා (මාර්තු 19) දින ශ්‍රී ජයවර්ධනපුර කෝට්ටේ පිහිටි ආරක්‍ෂක අමාත්‍යාංශයේදී ආරක්‍ෂක ලේකම් එයාර් වයිස් මාර්ෂල් සම්පත් තුයියකොන්තා (විශ්‍රාමික) හමුවී තිබෙනවා. ශ්‍රී ලංකාවේ ප්‍රංශ දූත මණ්ඩල නියෝජ්‍ය ප්‍රධානී Marie – Noelle Duris මහත්මිය, ඉන්දියාවේ නවදිල්ලි හි පිහිටි ප්‍රංශ තානාපති කාර්යාලයේ ශ්‍රී ලංකාව හා සම්බන්ධ කටයුතු අධීක්‍ෂක සහ නාවික හමුදා උපදේශක කමාන්ඩර් Dang Khoa Bui මෙන්ම, කොළඹ වරාය වෙත ළඟා වූ ප්‍රංශ නාවික හමුදාවට අයත් ‘Provence’ යුද නෞකාවේ අණදෙන නිලධාරි කපිතාන් Lionel Siegfried ඇතුළු පිරිසක් මෙම ප්‍රංශ දූත පිරිසට ඇතුළත් වුණා. ආරක්‍ෂක ලේකම්වරයා විසින් ආරක්‍ෂක අමාත්‍යාංශය වෙත පැමිණි ප්‍රංශ නියෝජිත පිරිස ඉතා උණුසුම් අයුරින් පිළිගනු ලැබුවා. මෙම හමුව අතරතුර පැවති සාකච්ඡාවලදී ඉන්දියානු සාගර කලාපයේ ද්විපාර්ශ්වික ආරක්‍ෂක සහයෝගීතාව, කලාපීය සමුද්‍රීය ආරක්‍ෂාව සහ අන්‍යොන්‍ය වශයෙන් පවතින අවශ්‍යතාවන් පෝෂණය කිරීම ආදී කරුණු කිහිපයක් සම්බන්ධයෙන් දෙපාර්ශ්වයේම විශේෂ අවධානය යොමුවුණා. එමෙන්ම ආරක්‍ෂක ලේකම්වරයා සහ රියර් අද්මිරාල් Laineවිසින් පොදු ආරක්‍ෂක අභියෝගයන්ට සාර්ථකව මුහුණ දීම සඳහා දෙරට අතර සහයෝගීතාව ශක්තිමත් කිරීම පිළිබඳව අදහස් හුවමාරු කර ගත්තා. ශ්‍රී ලංකාව සහ ප්‍රංශය අතර දිගුකාලීන ආරක්‍ෂක හවුල්කාරිත්වය උසස් කොට දක්වමින් අගය කල ආරක්‍ෂක ලේකම්වරයා, කලාපීය ස්ථාවරත්වය ප්‍රවර්ධනය කිරීම සඳහා දෙරට අතර අඛණ්ඩ අදහස් හුවමාරු කරගැනීමේ සහ ඒකාබද්ධ මුලපිරීම් සිදුකිරීමේ වැදගත්කම ඉස්මතු කළා. භූගෝලීය වශයෙන් ශ්‍රී ලංකාවේ පිහිටීමෙහි උපායමාර්ගික වැදගත්කම පිළිබඳ කරුණු ඉදිරිපත් කල රියර් අද්මිරාල් Laine, සමුද්‍රීය ක්ෂේත්‍ර සම්බන්ධයෙන් දැනුවත් කිරීම, මානුෂීය ආධාර සහ සමුද්‍රීය ආපදා ප්‍රතිචාර වැනි ක්ෂේත්‍ර ඔස්සේ දෙරට අතර ගැඹුරු සහයෝගීතාවයක් ඇතිකර ගැනීමට ඇති හැකියාව අවධාරණය කළා. සාකච්ඡාවෙන් අනතුරුව, ප්‍රංශ නියෝජිතයින් විසින් ඔවුන් වෙත පිරිනමන ලද උණුසුම් පිළිගැනීම් හා ආගන්තුක සත්කාරය වෙනුවෙන් ආරක්‍ෂක අමාත්‍යාංශය වෙත සිය කෘතඥතාව පළ කළා. මෙම අවස්ථාව සනිටුහන් කිරීම සඳහා සිහිවටන හුවමාරුවක් ද සිදු කෙරුණා. ප්‍රංශ දූත පිරිස සමඟ පැවති මෙම සාකච්ඡාවට ආරක්‍ෂක අමාත්‍යාංශයේ හමුදා සම්බන්ධතා නිලධාරි ද එක්ව සිටියා.", "source": "https://www.itnnews.lk/"},
{"title": "යුක්රේන‍ බලාගාරවලට එල්ල කරන ප්‍රහාර නවතා දැමීමට රුසියා ජනපති එකඟ වෙයි", "url": "https://www.itnnews.lk/2025/03/19/673223/", "cover_image": "https://www.itnnews.lk/wp-content/uploads/2025/03/sdd-860x615.jpg", "date_published": "2025-03-19T09:47:02Z", "content": "යුක්රේනයේ න්‍යෂ්ටික බලාගාර වලට එල්ල කරන ප්‍රහාර නවතා දැමීමට රුසියා ජනපති ව්ලැඩිමීර් පුටින් එකඟ වී තිබෙනවා. ඒ ඇමරිකා ජනපති ඩොනල්ඩ් ට්‍රම්ප් කළ ඉල්ලීමට ප්‍රතිචාර දක්වමින්. යුක්රේන යුද ගැටුම් පිලිබඳ නායක දෙපළ අතර දුරකතනයෙන් පැවති සාකච්චා අතරතුරයි මෙම අදහස් පල කර ඇත්තේ. කෙසේ වෙතත් පූර්ණ සටන් විරාමයකට සුදානම් නොමැති බව රුසියා ජනපති ව්ලැඩිමීර් පුටින් මිට පෙර කියා සිටියා. සෞදි අරාබියේ දී පැවති සාකච්චා වලින් පසුවයි මෙලෙස  යුක්රේනය සමග සටන් විරාම ගිවිසුමට අත්සන් කිරීම රුසියානු නායකයා ප්‍රතික්ෂේප කර තිබෙන්නේ. පුළුල් සටන් විරාමයක් ක්‍රියාත්මක කළ  හැක්කේ යුක්රේනය සමඟ පවතින විදේශ හමුදා ආධාර සහ බුද්ධි තොරතුරු හුවමාරුව අවසන් වුවහොත් පමණක් බවයි ඔහු පවසා ඇත්තේ.", "source": "https://www.itnnews.lk/"},
{"title": "Breaking News :  දේශබන්දු රිමාන්ඩ්", "url": "https://www.itnnews.lk/2025/03/19/673127/", "cover_image": "https://www.itnnews.lk/wp-content/uploads/2025/03/matharrr-860x615.jpg", "date_published": "2025-03-19T09:06:59Z", "content": "අධිකරණයට භාර වූ දේශබන්දු තෙන්නකෝන් හෙට (20) දක්වා රක්ෂිත බන්ධනාගාරගත කිරීමට මාතර මහේස්ත්‍රාත් අධිකරණයෙන් නියෝග කර තිබෙනවා. අද උදෑසන මාතර මහේස්ත්‍රාත් අදීකරණය වෙත පොලිස්පති දේශබන්දු තෙන්නකෝන් මහතා ඉදිරිපත්වීමෙන් අනතුරුව අද පස්වරුවේ නඩුව විභාගයට ගැනුණා. ඒ අනුව නඩුව හෙට දිනයේ යලි කැදවීමටයි අධිකරණය නියෝග කළේ. 2023 වසරේ මාතර වැලිගම ප්‍රදේශයේ හෝටලයක් අසල සිදුවූ වෙඩි තැබීමක් අතරතුර පොලිස් සැරයන්වරයෙකු මියයාම සම්බන්ධයෙන් එවකට වැඩබලන පොලිස්පති දේශබන්දු තෙන්නකෝන් ඇතුළු 7 දෙනෙකු අත්අඩංගුවට ගන්නා ලෙස මාතර මහේස්ත්‍රාත් අධිකරණය නියෝග කළේ පසුගිය 27 වනදායි. එහෙත් ඔහු අත්අඩංගුවට ගැනීමට හැකිවුයේ නැහැ. මේ අතර තමන් අත්අඩංගුවට ගැනීම වළක්වාලමින් අතුරු තහනම් නියෝගයක් නිකුත් කරන්නැයි දේශබන්දු තෙන්නකෝන් මහතා රිට් පෙත්සමක් මගින් අභියාචනාධිකරණයෙන් ඉල්ලා සිටියා. පසුගිය 10 වනදා ඔහු මෙම රීට් පෙත්සම ඉදිරිපත් කළේ ජනාධිපති නීතිඥ රොමේෂ් ද සිල්වා මහතා මගිනුයි. මේ අතර පොලිස්පති දේශබන්දු තෙන්නකෝන් මහතා දුටු තැන අත්අඩංගුවට ගෙන අධිකරණයට ඉදිරිපත් කරන ලෙස මාතර මහේස්ත්‍රාත් අධිකරණය පසුගිය 11 වනදා විවෘත වරෙන්තුවක් ද නිකුත් කළා. ඔහුගේ රීට් පෙත්සම වැඩිදුර විභාග කිරීම පසුගිය 12 වනදා සිදුකෙරුණා. එහිදී ජනාධිපති නීතිඥ රොමේෂ් ද සිල්වා මහතා ඉල්ලා සිටියේ නඩුවට අදාළව තවත් සහතික කළ ලේඛන කිහිපයක් අධිකරණයට ඉදිරිපත් කිරීමට ඇති බැවින් තීන්දුව එදින ප්‍රකාශයට පත් නොකරන ලෙසයි. ඒ අනුව අදාළ නියෝගය 17 වනදා ප්‍රකාශයට පත් කරන බවට අභියාචනාධිකරණය එදින නියෝග කළා. ඒ අදාළ පෙත්සම දීර්ඝ ලෙස සළකා බැලීමෙන් අනතුරුවයි. පසුගිය 17වනදා අදාළ නියෝගය දෙමින් අභියාචනාධිකරණය අදාළ පෙත්සම නිශ්ප්රෙභ කළ අතර නියෝග කළේ දේශබන්දු තෙන්නකෝන් මහතා වහාම අත්අඩංගුවට ගන්නා ලෙසයි. මෙවන් තත්ත්වයක් යටතේයි ඔහු අද දින මාතර මහේස්ත්‍රාත් අධිකරණයට භාරවී ඇත්තේ.", "source": "https://www.itnnews.lk/"},
{"title": "මධ්‍යම ඇමෙරිකාවේ ගුවන් අනතුරක් – 12කට දිවි අහිමි වෙයි", "url": "https://www.itnnews.lk/2025/03/19/673252/", "cover_image": "https://www.itnnews.lk/wp-content/uploads/2025/03/8-14-860x615.jpg", "date_published": "2025-03-19T10:22:57Z", "content": "මධ්‍යම ඇමෙරිකාවේ හොන්ඩුරාස් ප්‍රදේශයේදී සිදුවූ ගුවන් අනතුරකින් පුද්ගලයින් 12 දෙනෙකු ජීවිතක්ෂයට පත්ව තිබෙන බව විදෙස් මාධ්‍ය වාර්තා කරනවා . එම අනතුරින් පස් දෙනෙකු දිවි ගලවා ගෙන අතර එක් අයෙකු තවමත් අතුරුදන් වී ඇති බවයි විදෙස් මාධ්‍ය වාර්තා කරන්නේ .", "source": "https://www.itnnews.lk/"},
{"title": "ශිෂ්‍යත්ව නැවත සමීක්ෂණ ප්‍රතිඵල ගැන දැනුම්දීමක්", "url": "https://www.itnnews.lk/2025/03/19/673261/", "cover_image": "https://www.itnnews.lk/wp-content/uploads/2025/03/pasalllll-860x615.jpg", "date_published": "2025-03-19T10:38:40Z", "content": "5 ශ්‍රේණියේ ශිෂ්‍යත්ව පරීක්ෂණයේ නැවත සමීක්ෂණ ප්‍රතිඵල නිකුත් කර ඇති බැවින් එම සංශෝධිත ලකුණු මත පාසල් අයදුම් කිරීම සඳහා මේ වන විට අවස්ථාව ලබා දී ඇති බව විභාග දෙපාර්තමේන්තුව දැනුම් දී තිබෙනවා. ඒ අනුව පාසල්වල විදුහල්පතිවරුන් වෙත අදාළ අයදුම්පත්‍රය ලබා දී ඇති අතර එම අයදුම්පත්‍රය 05 ශ්‍රේණියේ ඉගෙනුම ලැබූ පාසලේ විදුහල්පති වෙතින් ලබාගෙන දෙමාපියන් විසින් නිසි පරිදි සම්පූර්ණ කළ යුතුයි. සම්පූර්ණ කරන ලද අයදුම්පත්‍ර විදුහල්පති වෙත නැවත භාර දිය යුතු අතර විදුහල්පති විසින් 2025.03.25 දිනට ප්‍රථම මාර්ගගතව අයදුම්පත්‍ර යොමු කළ යුතු වනවා.", "source": "https://www.itnnews.lk/"},
{"title": "කෝටි ගාණක මත්ද්‍රව්‍ය  මධ්‍යම තැපැල් හුවමාරුවේ තිබී හමුවෙයි", "url": "https://www.itnnews.lk/2025/03/21/673786/", "cover_image": "https://www.itnnews.lk/wp-content/uploads/2025/03/heroin-860x615.jpg", "date_published": "2025-03-21T10:06:20Z", "content": "රුපියල් එක්කෝටි හැත්තෑ අට ලක්ෂයක් වටිනා මත්ද්‍රව්‍ය තොගයක් පසුගිය සති දෙකක කාලය තුළ කොළඹ මධ්‍යම හුවමාරුව තුළ භාර ගැනීමට නොපැමිණි පාර්සල් තුළ තිබී ශ්‍රී ලංකා රේගුවේ තැපැල් තක්සේරු අංශයේ නිලධාරීන් විසින් සොයා ගෙන තිබෙනවා. මෙම පාර්සල් ප්‍රංශය, ඇමෙරිකාව, කැනඩාව සහ නෙදර්ලන්තය යන රටවල සිට මහනුවර, මීගමුව, ජා ඇළ, වැල්ලවත්ත, නුගේගොඩ, තංගල්ල, මහියංගනය සහ යාපනය යන ප්‍රදේශවල පිහිටි ලිපිනයන්ට භාර දීම සඳහා කොළඹ මධ්‍යම තැපැල් හුවමාරුවට ලැබී තිබුණ බව සඳහන්. මෙවැනි පාර්සල් 20 ක් ඉකුත් සති දෙකක කාළය තුළ මධ්‍යම තැපැල් හුවමාරුවට ලැබී තිබූ අතර ඒවා භාර ගැනීමට කිසිවෙකු නොපැමිණීම නිස , පසුගිය 19 දින ඒවා විවෘත කර පරීක්ෂා කිරිමට තැපැල්පතිවරයාගේ අනුමැතිය ලබා ගෙන තිබෙනවා. එහිදී ඒවායින් පාර්සල් 14 ක ” කුෂ්” මත්ද්‍රව්‍ය ග්‍රෑම් 272 ක් සහ ” මෙතැම්පටමයින් ” මත්ද්‍රව්‍ය පෙති 2,049 ක් සොයා ගැනීමට රේගු තැපැල් තක්සේරු අංශයේ නිලධාරීන් සමත් වුණා. පසුව මෙම මත්ද්‍රව්‍ය තොගය රේගු මත්ද්‍රව්‍ය පාලන අංශයේ නිලධාරීන් විසින් හඳුනාගෙන සහතික කිරීමෙන් පසුව මේ පිළිබද වැඩිදුර විමර්ශන කටයුතු සඳහා පොලිස් මත්ද්‍රව්‍ය කාර්යාංශයේ නිලධාරීන් වෙත භාර දීමට පියවර ගෙන තිබෙනවා.", "source": "https://www.itnnews.lk/"},
{"title": "ගින්නක් හේතුවෙන් හීත්‍රෝ ගුවන්තොටුපොළ වැසෙයි – ශ්‍රී ලංකන් ගුවන් සේවයෙනුත් නිවේදනයක්", "url": "https://www.itnnews.lk/2025/03/21/673734/", "cover_image": "https://www.itnnews.lk/wp-content/uploads/2025/03/guwan-860x615.jpg", "date_published": "2025-03-21T08:53:44Z", "content": "එංගලන්තයේ හීත්‍රෝ ගුවන්තොටුපොළ හදිසියේ වසාදැමීම හේතුවෙන් අද (21) දිනයට සිදුකිරීමට නියමිතව තිබූ ශ්‍රී ලංකන් ගුවන් සේවයේ ගමන්වාර 2ක්ද අවලංගු කිරීමට සිදුව තිබෙනවා. මේ පිළබඳ නිවේදනයක් නිකුත්කරමින් ශ්‍රීලංකන් ගුවන් සේවය සඳහන් කරන්නේ, අද (21) පැය 12:50ට පිටත් වීමට නියමිතව තිබූ UL 503 (කොළඹ සිට ලන්ඩන් දක්වා) සහ පැය 20:40 ට පිටත් වීමට නියමිතව තිබූ UL 504 (ලන්ඩන් සිට කොළඹ දක්වා) ගුවන් ගමන් ක්‍රියාත්මක නොවන බවයි. බලපෑමට ලක් වූ මගීන් සඳහා අවශ්‍ය පහසුකම් සැලසීමට පියවර ගෙන ඇති බවත් හීත්‍රෝ ගුවන්තොටුපොළෙහි ඇති වී තිබෙන තත්ත්වය සමීපව නිරීක්ෂණය කරමින් සිටින බවත් ශ්‍රීලංකන් ගුවන් සේවය පවසනවා. එමෙන්ම හීත්‍රෝ ගුවන්තොටුපොළ නැවත විවෘත කළ වහාම ලන්ඩනයට ගුවන් ගමන් නැවත ආරම්භ කරනු ඇති බවත් එම නිවේදනයේ වැඩිදුරටත් සඳහන් වනවා. විදුලිය ඇණහිටීමක් හේතුවෙන් බ්‍රිතාන්‍යයේ හීත්‍රෝ ගුවන්තොටුපළ වසා දමා තිබෙනවා. විදෙස් මාධ්‍ය වාර්තා කළේ, ගුවන් තොටුපළ අසල ඇති විදුලිය සපයන උපපොළක ඇති වූ ගින්නක් හේතුවෙන් විදුලිය බිඳ වැටී ඇති බවයි. ඒ අනුව, එරට වේලාවෙන් මධ්‍යම රාත්‍රි 12 දක්වා එම ගුවන් තොටුපළ වසා දමා තිබෙනවා.", "source": "https://www.itnnews.lk/"},
{"title": "ඊශ්‍රායල ප්‍රහාර වැළැක්වීමට කඩිනම් ක්‍රියාමාර්ග ගන්න – පලස්තීනය ජගත් ආරක්ෂක මණ්ඩලයෙන් ඉල්ලයි", "url": "https://www.itnnews.lk/2025/03/20/673344/", "cover_image": "https://www.itnnews.lk/wp-content/uploads/2025/03/Israeli-860x615.png", "date_published": "2025-03-20T04:23:11Z", "content": "ඊශ්‍රායලයෙන් එල්ලවන ප්‍රහාර වැළැක්වීම සඳහා කඩිනම් ක්‍රියාමාර්ග ගන්නා ලෙස පලස්තීනය ජගත් ආරක්ෂක මණ්ඩලයෙන් ඉල්ලීමක් කළා. පසුගිය දිනවලදී එල්ලවූ ප්‍රහාරවලින් සිවිල් වැසියන් 436 දෙනෙකු මිය ගියා. ඒ අතර කුඩා දරුවන් 183 දෙනෙකු ද සිටින බවයි විදෙස් මාධ්‍ය වාර්තා කරන්නේ. ඊයේ දිනයේදී එල්ලකළ ප්‍රහාරවලින් පුද්ගලයන් 70 දෙනෙකු මිය ගියා. හමාස් සංවිධානයට එරෙහිව සිදුකරන මෙහෙයුම් දැඩි කරන බවයි ඊශ්‍රායල අග්‍රාමාත්‍ය බෙන්ජමින් නෙතන්යාහු පවසන්නේ.", "source": "https://www.itnnews.lk/"},
{"title": "අයවැය කාරක සභා අවස්ථාවේ විවාදය අදත්", "url": "https://www.itnnews.lk/2025/03/20/673332/", "cover_image": "https://www.itnnews.lk/wp-content/uploads/2024/05/parliment.png", "date_published": "2025-03-20T04:02:14Z", "content": "2025 අයවැය කාරක සභා අවස්ථා විවාදය අද (20) දිනයේත් පැවැත්වෙනවා. මුදල්, ක්‍රමසම්පාදන සහ ආර්ථික සංවර්ධන අමාත්‍යාංශයේ වැය ශීර්ෂය අද විවාදයට ගැනෙනවා. අයවැය කාරක සභා අවස්ථාවේ විවාදය පසුගිය පෙබරවාරි 27 වනදා ආරම්භ වූ අතර මාර්තු 21 වැනිදා දක්වා දින 19ක් කාරක සභා අවස්ථා විවාදය පැවැත්වීමට නියමිතව තිබෙනවා. ඉන් අනතුරුව 2025 මූල්‍ය වර්ෂය සඳහා වන අයවැය තෙවනවර කියවීමේ ඡන්ද විමසීම මාර්තු 21 වැනිදා පැවැත්වීමට නියමිතයි.", "source": "https://www.itnnews.lk/"},
{"title": "ජ්‍යෙෂ්ඨ පුරවැසියන්ගේ ස්ථාවර තැන්පතු සඳහා විශේෂ පොලී අනුපාතිකයක්", "url": "https://www.itnnews.lk/2025/03/20/673568/", "cover_image": "https://www.itnnews.lk/wp-content/uploads/2025/03/8-15-860x615.jpg", "date_published": "2025-03-20T12:12:24Z", "content": "2025 අයවැය යෝජනාවලට අනුව 2025 ජූලි මස 01 වැනිදා සිට බලපැවැත්වෙන පරිදි ජ්‍යෙෂ්ඨ පුරවැසියන්ට ස්ථාවර තැන්පත් සඳහා සංශෝධිත විශේෂ පොලී යෝජනා ක්‍රමයක් ක්‍රියාත්මක කරන බව කම්කරු සහ ආර්ථික සංවර්ධන නියෝජ්‍ය අමාත්‍ය ආචාර්ය අනිල් ජයන්ත මහතා අද(20) පාර්ලිමේන්තුවේදී ප්‍රකාශ කර තිබෙනවා . ජ්‍යෙෂ්ඨ පුරවැසියන් සම්බන්ධයෙන් විපක්ෂ නායක සජිත් ප්‍රේමදාස මහතා ස්ථාවර නියෝග 27/2 යටතේ යොමුකළ ප්‍රශ්නයකට පිළිතුරු වශයෙනුයි අමාත්‍යවරයා මේ බව පැවසුවේ . වැඩිදුරටත් අදහස් දක්වමින් අමාත්‍යවරයා බදු අය කර ගැනීමේ කාර්යක්ෂමතාව වැඩි කර ගැනීම සඳහාත්, ජ්‍යෙෂ්ඨ පුරවැසියන්ගේ බදු නිදහස් සීමාවට වඩා අඩුවෙන් ආදායම් උපයන්නන්ගේ පහසුව සඳහාත් අදාළ පුද්ගලයා විසින් තම ආදායම පිළිබඳ ප්‍රකාශයක් බැංකුවට හෝ අදාළ මූල්‍ය ආයතනය වෙත ලබාදීම පදනම් කර ගනිමින් ඔහුගේ හෝ ඇයගේ තක්සේරු ආදායම රුපියල් ලක්ෂ 18 ඉක්මවන්නේ නැත්නම් පොලී ආදායමට ප්‍රභවයේදී සියයට 10 ක් රඳවා නොගැනීමට අවශ්‍ය කටයුතුත් කර තිබෙනවා. ඒ සඳහා අවශ්‍ය උපදෙස් බැංකු සහ මූල්‍ය ආයතනවලට ලබාදෙමින් තිබෙනවා. ළමා තැන්පතු සඳහාත් මෙම ක්‍රමවේදය වලංගු වන අතර එහිදී ළමයාගේ භාරකරු මේ සඳහා මැදිහත් විය යුතු අතර ඔහුගේ හෝ ඇයගේ ආදායම හා ලබාදෙන ප්‍රකාශය සලකා බැලීමෙන් අදාළ කටයුතු සිද්ධ කරනවා. මෙම යෝජනා ක්‍රමය අනුව වයස අවුරුදු 60 හෝ ඊට වැඩි පුරවැසියන්ට අදාළ වෙනවා. බැංකු කිහිපයක මෙම තැන්පතු තිබුණත් එය නොසලකා හරිමින් තැන්පතුකරුවෙක් එක් තැන්පතුකරුවෙක් වෙනුවෙන් උපරිම තැන්පතු මුදල රුපියල් මිලියනය දක්වා වලංගු වෙනවා. තැන්පතුකරුවන්ට ඔවුන්ගේ මුළු තැන්පතු මුදල රුපියල් මිලියනය නොඉක්මවන තාක්කල් බැංකු කිහිපයක මේ ස්ථාවර තැන්පතු විවෘත කිරීමට පුළුවන්. මෙම යෝජනා ක්‍රමය යටතේ තැන්පතු සඳහා වසරක කාලයක් පවතින අතර පොලිය මාසිකව ආපසු ගත යුතුයි.", "source": "https://www.itnnews.lk/"},
{"title": "නාරාහේන්පිට ගින්නක්", "url": "https://www.itnnews.lk/2025/03/20/673562/", "cover_image": "https://www.itnnews.lk/wp-content/uploads/2025/03/gim999-860x615.jpg", "date_published": "2025-03-20T12:10:09Z", "content": "නාරාහේන්පිට කිරිමණ්ඩල මාවගේ මහල් 3කින් යුත් ගොඩනැගිල්ලක ගින්නක් හටගෙන ඇති බව වාර්තා වනවා. ගින්න පාලනය කිරීම සඳහා මේ වනවිට ගිනි නිවීමේ රථ 3ක් යොමුකර ඇති බවයි වාර්තා වන්නේ.", "source": "https://www.itnnews.lk/"},
{"title": "කටානේ ප්‍රදේශ කිහිපයකට හෙට ජල කප්පාදුවක්", "url": "https://www.itnnews.lk/2025/03/18/672769/", "cover_image": "https://www.itnnews.lk/wp-content/uploads/2024/06/jala-sepayuma-860x615.jpg", "date_published": "2025-03-18T03:15:06Z", "content": "හෙට (19) දිනයේ පැය 16ක ජල කප්පාදුවක් සිදුකරන බව ජාතික ජල සම්පාදන හා ජලාපවහන මණ්ඩලය සඳහන් කරනවා. කටාන ජල සම්පාදන ක්‍රමයේ කටාන උතුර කලාපයේ, ජල කුලුණු හා බෙදාහැරීම් පද්ධතියේ නඩත්තු කටයුත්තක් හෙට (19) දිනයේ සිදු කිරීමට නියමිත බවයි ජාතික ජල සම්පාදන හා ජලාපවහන මණ්ඩලය සඳහන් කරන්නේ. ඒ අනුව හෙට (19) උදෑසන 8.00 සිට එදින මධ්‍යම රාත්‍රී 12.00 දක්වා වූ පැය 16ක කාලය තුළ කටාන උතුර කලාපයේ ප්‍රදේශ කිහිපයකට ජල සැපයුම අත්හිටුවන බව සඳහන්. බම්බුකුලිය, මුරුතාන, කටාන උතුර, කටාන බටහිර, නැගෙනහිර කටාන, උඩංගාව, මානචේරිය, තෝප්පුව, බටහිර කළුවාරිප්පුව, ඉහළ කදවල, පහළ කදවල, වැලිහේන උතුර, වැලිහේන දකුණ, ආඩික්කණ්ඩිය, ඇත්ගාල, ඇත්ගාල දකුණ, මහ ඇත්ගාල සහා නැගෙනහිර කළුවාරිප්පුව ප්‍රදේශවල ජල සැපයුම අත්හිටුවයි.", "source": "https://www.itnnews.lk/"},
{"title": "නාගලගම් වීදියේ වෙඩි තැබීමකින් දෙදෙනෙකුට තුවාල", "url": "https://www.itnnews.lk/2025/03/18/672746/", "cover_image": "https://www.itnnews.lk/wp-content/uploads/2025/02/wediiiii-860x615.jpg", "date_published": "2025-03-18T02:11:21Z", "content": "ග්‍රෑන්ඩ්පාස්, නාගලගම් වීදිය  ප්‍රදේශයේ දී ඊයේ (17) රාත්‍රී කාලයේ සිදුවූ වෙඩිතැබීමකින් තරුණයින් දෙදෙනෙකු තුවාල ලබා තිබෙනවා. යතුරුපැදියකින් පැමිණි පුද්ගලයින් දෙදෙනෙකු විසින් එම වෙඩිතැබීම සිදුකර ඇති බව පොලිස් මාධ්‍ය කොට්ඨාසය සඳහන් කරනවා. වෙඩි වැදීමෙන් තුවාල ලැබූ පුද්ගලයින් දෙදෙනා ප්‍රතිකාර සඳහා කොළඹ ජාතික රෝහලට ඇතුළත් කර තිබෙනවා. තුවාල ලබා ඇත්තේ අවුරුදු 22 සහ 28 යන වයස්වල ග්‍රෑන්ඩ්පාස් ප්‍රදේශයේ පදිංචි තරුණයින් දෙදෙනෙකු බවයි පොලීසිය සඳහන් කරන්නේ. මෙම වෙඩිතැබීමට හේතුව මෙතෙක් අනාවරණය වී නැහැ. සැකකරුවන් අත්අඩංගුවට ගැනීම සඳහා ග්‍රෑන්ඩ්පාස් පොලීසිය වැඩිදුර විමර්ශන ආරම්භ කර තිබෙනවා.", "source": "https://www.itnnews.lk/"},
{"title": "අල්ලස් මුදලක් ලබා ගත් තක්සේරු නිලධාරිනියකට වැඩ වරදියි", "url": "https://www.itnnews.lk/2025/03/18/673008/", "cover_image": "https://www.itnnews.lk/wp-content/uploads/2025/03/alllsssss-860x615.jpg", "date_published": "2025-03-18T11:41:40Z", "content": "රුපියල් 50,000ක අල්ලස් මුදලක් ලබා ගත් තක්සේරු නිලධාරිනියක් අල්ලස් කොමිසම විසින් අත්අඩංගුවට ගෙන තිබෙනවා. ඒ කුරුණෑගල, බෞද්ධාලෝක මාවත ප්‍රදේශයේ පදිංචි පුද්ගලයෙක් විසින් සිදු කරන ලද පැමිණිල්ලකට අනුවයි. පැමිණිලිකරුගේ නමට ලියාපදිංචි කරන ලද සින්නක්කර ඉඩමකට අදාළ ඔප්පුව සඳහා රජයට අයවිය යුතු හිඟ මුද්දර ගාස්තුව අඩු කර සකස්කර දීමට අවශ්‍ය කටයුතු සකසා දීම වෙනුවෙන් ඇය විසින් මෙම අල්ලස් මුදල් ලබාගෙන තිබෙනවා. ඒ අනුව අදාළ අල්ලස් මුදල් ලබා ගැනීම සම්බන්ධව වයඹ පළාත් සභාවේ පළාත් ආදායම් දෙපාර්තමේන්තුවේ සේවය කළ මෙම තක්සේරු නිලධාරිනිය ඊයේ (17) ඇය සේවය කරන කාර්යාලයේ නිල මේසය අසලදී අල්ලස් කොමිසම විසින් අත්අඩංගුවට ගෙන තිබෙන බවයි වාර්තා වන්නේ. අත්අඩංගුවට ගත් සැකකාරිය කුරුණෑගල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "source": "https://www.itnnews.lk/"},
{"title": "ඉන්දියාවේ ප්‍රදේශ රැසක උෂ්ණත්වය ඉහලට", "url": "https://www.itnnews.lk/2025/03/18/672999/", "cover_image": "https://www.itnnews.lk/wp-content/uploads/2025/03/indiaaa-860x615.jpg", "date_published": "2025-03-18T10:26:10Z", "content": "ඉන්දියාවේ ප්‍රදේශ රැසක උෂ්ණත්වය වාර්තාගත ලෙස ඉහළ ගොස් තිබෙන බව විදෙස් මාධ්‍ය වාර්තා කරනවා. ඉන්දියාවේ ඔඩීෂා / ජාර්කන්ද් හා බටහිර බෙංගාල ඇතුළු ප්‍රදේශ රැසක උෂ්ණත්වය පසුගිය 13 වනදා සිට ඉහළ ගොස් ඇති බවයි ඉන්දීය කාලගුණ දෙපාර්තමේන්තුව නිවේදනය කරන්නේ. රාජස්තාන් හා උතුරු ගුජරාට් ප්‍රදේශයන්ට සතියක කාලයක් මෙම අධික උෂ්ණත්වයේ බලපෑම පවතින බව එම දෙපාර්තමේන්තුව පවසනවා. ඔඩීෂා හා ජාර්කන්ද් යන ප්‍රාන්තයන්හි දිස්ත්‍රික්ක රැසකට අනතුරු ඇගවීමේ නිවේදන ද නිකුත්කර ඇති බවයි වාර්තා වන්නේ. උෂ්ණත්වය සෙල්සියස් අංශක 40 ඉක්මවා ඇති අතර මාධ්‍යන්යේ සිට සවස 3 දක්වා එළිමහනට පැමිණීමෙන් වළකින ලෙස සෞඛ්‍ය අංශ ජනතාවට දැනුම් දෙනවා.", "source": "https://www.itnnews.lk/"},
{"title": "පෞද්ගලික දත්ත ආරක්ෂණ පනත පාර්ලිමේන්තුවට", "url": "https://www.itnnews.lk/2025/03/18/672994/", "cover_image": "https://www.itnnews.lk/wp-content/uploads/2025/03/12-10-860x615.jpg", "date_published": "2025-03-18T10:18:47Z", "content": "2022 අංක 9 දරන පෞද්ගලික දත්ත ආරක්ෂණ පනත සංශෝධනය කිරීම සඳහා 2025‑02‑19 දින පැවති අමාත්‍ය මණ්ඩල රැස්වීමේදී අනුමැතිය ලබා දී තිබෙනවා . නීති කෙටුම්පත් සම්පාදක විසින් ඒ සඳහා සකස් කර ඇති සංශෝධන පනත් කෙටුම්පතට නීතිපතිගේ නිෂ්කාශනය ලැබී තිබෙන බවයි සඳහන් වන්නේ . ඒ අනුව, පෞද්ගලික දත්ත ආරක්ෂණ (සංශෝධන) පනත් කෙටුම්පත රජයේ ගැසට් පත්‍රයේ පළ කිරීමටත්, ඉන් අනතුරුව අනුමැතිය පිණිස පාර්ලිමේන්තුවට ඉදිරිපත් කිරීමටත් ඩිජිටල් ආර්ථික අමාත්‍ය වශයෙන් ගරු ජනාධිපතිතුමා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබෙනවා .", "source": "https://www.itnnews.lk/"},
{"title": "ගෝඨාභය දුන්න නියෝගයක් නීතියට පටහැනි බවට ශ්‍රේෂ්ඨාධිකරණයෙන් තීන්දුවක්", "url": "https://www.itnnews.lk/2025/03/18/673021/", "cover_image": "https://www.itnnews.lk/wp-content/uploads/2025/03/16-7-860x615.jpg", "date_published": "2025-03-18T11:58:16Z", "content": "2020 වසරේ හෙරොයින් මත්කුඩු සන්තකයේ තබාගැනීමේ සිද්ධියක් සම්බන්ධයෙන් අත්අඩංගුවට ගත් කාන්තාවක් ත්‍රස්තවාදය වැළැක්වීමේ පනත යටතේ රඳවා ගෙන විමර්ශනය කිරීම සඳහා එවක ජනාධිපති ගෝඨාභය රාජපක්ෂ මහතා විසින් නිකුත් කරනු ලැබූ රැඳවුම් නියෝගය සම්පූර්ණයෙන්ම නීතියට පටහැනි බව ශ්‍රේෂ්ඨාධිකරණය අද (18) තීන්දු කර තිබෙනවා . මෙම මූලික මිනිස් අයිතිවාසිකම් උල්ලංඝනය කිරීම වෙනුවෙන් රජය විසින් රුපියල් ලක්ෂයක වන්දියක් පෙත්සම්කාරියට ගෙවිය යුතු බවයි තීන්දුවේ සඳහන් වන්නේ . 2020 වසරේ පෑලියගොඩ විශේෂ විමර්ශන ඒකකය මගින් අත්අඩංගුවට ගෙන තිබූ කාන්තාවකයි මෙම පෙත්සම ඉදිරිපත් කර තිබුණේ.", "source": "https://www.itnnews.lk/"},
{"title": "ආනයනික කිරිපිටි මිල ඉහළ යයි", "url": "https://www.itnnews.lk/2025/03/18/673017/", "cover_image": "https://www.itnnews.lk/wp-content/uploads/2025/03/kitriiiiii-860x615.jpg", "date_published": "2025-03-18T11:48:29Z", "content": "කිරිපිටි මිල සංශෝධනය කිරීමට ආනයනකරුවන් තීරණය කර තිබෙනවා. ඒ අනුව 4.7%කින් මිල ගණන් ඉහළ නැංවීමටයි සැලසුම් කර තිබෙන්නේ. ඒ ලබන මස පළමුවනදා සිට ක්‍රියාත්මක වන පරිදියි. ඒ අනුව ආනයනික කිරිපිටි 400g පැකට්ටුවක මිල රුපියල් 50කින් පමණ ඉහළ යනු ඇති බවයි වාර්තා වන්නේ.", "source": "https://www.itnnews.lk/"},
{"title": "තවත් ලාංකිකයින් 54 කට ඊශ්‍රායල් ඉදිකිරීම් රැකියා", "url": "https://www.itnnews.lk/2025/03/18/673033/", "cover_image": "https://www.itnnews.lk/wp-content/uploads/2025/03/18-8-860x615.jpg", "date_published": "2025-03-18T13:53:36Z", "content": "ඊශ්‍රායල් රජය හා ශ්‍රි ලංකා රජය අතර ඇතිකර ගත් අවබෝධතා ගිවිසුම අනුව 2025 වසරේ ජනවාරි සිට මේ දක්වා ගතවූ කාලය තුළ ශ්‍රි ලාංකිකයින් 1154 දෙනෙකු ඊශ්‍රායලයේ ඉදිකිරීම් රැකියා සඳහා පිටත්ව ගොස් තිබෙනවා . මේ අතර, ඊශ්‍රායලයේ ඉදිකිරීම් ක්ෂේත්‍රයේ රැකියා හිමිවූ රැකියා ලාභීන් 22 දෙනෙකු වෙත ගුවන් ටිකට්පත් පිරිනැමීම අද දින (18) කාර්යාංශ සභාපති කෝශල වික්‍රමසිංහ මහතාගේ ප්‍රධානත්වයෙන් සිදු වුණ බවයි සඳහන් වන්නේ . මෙම පිරිස අද(18) දිනම ඊශ්‍රායලය බලා පිටත් වීමට නියමිතයි එසේම තවත් 32 දෙනෙකු ඊශ්‍රායලයේ ඉදිකිරීම් රැකියා අද(18) දිනම පිටත්ව යාමට සූදානමින් . ඒ අනුව කණ්ඩායම් 4 ක් ඊශ්‍රායලය බලා පිටත් වීමට නියමිතව තිබෙනවා . නිපුණතා සහිත ශ්‍රමිකයින් ඉහළ වැටුප් සහිත වෘත්තිය රැකියා සදහා විදේශ ගතකිරීමට කාර්යාංශය අපේක්ෂා කරන අතර, ඒ අනුව පුහුණු ශ්‍රමිකයින් රැකියා සඳහා විදෙස් රටවලට යොමුකිරිමට මේ වන විට කටයුතු කරමින් පවතිනවා . . ඊශ්‍රායලයේ රැකියා සඳහා යොමුවීමට ද ශ්‍රි ලාංකිකයින්ගේ වැඩි උනන්දුවක් දක්වනවා . ඊශ්‍රායලයේ ඉදිකිරීම් රැකියා රැකියා ලබාගැනීම සඳහා වෙනත් කිසිඳු පුද්ගලයෙකුට මුදල් හෝ ගමන් බලපත්‍ර ලබාදීමෙන් වලකින ලෙසයි කාර්යාංශය රැකියා අපේක්ෂිතයින්ගෙන් ඉල්ලා සිටින්නේ .", "source": "https://www.itnnews.lk/"},
{"title": "ජනපති සහ දකුණු පළාත් උසස් පොලිස් නිලධාරීන් අතර හමුවක්", "url": "https://www.itnnews.lk/2025/03/18/673037/", "cover_image": "https://www.itnnews.lk/wp-content/uploads/2025/03/22-2-860x615.jpg", "date_published": "2025-03-18T13:57:22Z", "content": "කිසිදු බලපෑමකට යටත් නොවී තම රාජකාරිය ඉටු කරන ලෙස දකුණු පළාත් උසස් පොලිස් නිලධාරීන්ට උපදෙස් ලබා දුන් ජනාධිපති අනුර කුමාර දිසානායක මහතා ඒ සඳහා දේශපාලන අධිකාරිය ලෙස පහසුකම් සැපයීමට තම රජය කටයුතු කරන බව ප්‍රකාශ කර සිටියා . ජනාධිපති අනුර කුමාර දිසානායක මහතා මේ බව ප්‍රකාශ කළේ, දකුණු පළාතේ පොලිස් ප්‍රධානීන් සමඟ ජනාධිපති ලේකම් කාර්යාලයේ අද (18) පැවති \nසාකච්ඡාවේදීයි . රටේ මූලික නීතියට සියලුදෙනා යටත් විය යුතු බවත් එම නීතිය ක්‍රියාත්මක කිරීමේ වගකිම පොලිස් දෙපාර්තමේන්තුවට පැවරෙන බවත් ජනාධිපතිවරයා අවධාරණය කළා . සංවිධානාත්මක අපරාධ ක්‍රියාකාරකම් හා මත්ද්‍රව්‍ය සම්බන්ධ අපරාධ සම්බන්ධ වාර්තා පිළිබඳ දකුණු පළාතේ උසස් පොලිස් නිලධාරීන් විසින් ජනාධිපතිවරයා දැනුවත් කරනු ලැබූ අතර, අපරාධ මර්දනයට අදාළව ගත හැකි සියලු ක්‍රියාමාර්ග කඩිනමින් ගන්නා ලෙස එහිදී ජනාධීපති අනුර කුමාර දිසානායක මහතා නිලධාරීන්ට දැනුම් දුන් බවයි සඳහන් වන්නේ . බලපෑම්වලින් තොරව පුරවැසියාගේ නීතිය හා සාමය ආරක්ෂා කිරීමේ ක්‍රියාවලිය ශක්තිමත් කරන ලෙසද ජනාධිපති අනුර කුමාර දිසානායක මහතා මෙහිදී නිලධාරීන්ට උපදෙස් දී තිබෙනවා . මහජන ආරක්ෂක සහ පාර්ලිමේන්තු කටයුතු අමාත්‍ය ආනන්ද විජේපාල, මහජන ආරක්ෂක සහ පාර්ලිමේන්තු කටයුතු නියෝජ්‍ය අමාත්‍ය නීතීඥ සුනිල් වටගල, වැඩබලන පොලිස්පති ප්‍රියන්ත විරසූරිය යන මහත්වරුද දකුණු පළාත් පොලිස් ප්‍රධානීන් පිරිසක් මෙම අවස්ථාවට එක්ව තිබෙනවා .", "source": "https://www.itnnews.lk/"},
{"title": "මහජන ආරක්ෂක ඇමතිට එරෙහිව ගොනුකළ පෙත්සමක් සම්බන්ධ නියෝගය කල් යයි", "url": "https://www.itnnews.lk/2025/03/18/673029/", "cover_image": "https://www.itnnews.lk/wp-content/uploads/2025/03/20-3-860x615.jpg", "date_published": "2025-03-18T13:23:52Z", "content": "මහජන ආරක්ෂක අමාත්‍ය ආනන්ද විජේපාල මහතාගේ පාර්ලිමේන්තු මන්ත්‍රී ධූරය බල රහිත කිරීමේ නියෝගයක් නිකුත් කරන ලෙස ඉල්ලා ගොනුකර ඇති පෙත්සමට එරෙහිව ඉදිරිපත් කර තිබෙන මූලික විරෝධතා පිළිබඳ නියෝගය මැයි මස 05 වනදා ප්‍රකාශ කරන බව අභියාචනාධිකරණය දැනුම්දී තිබෙනවා . පෙත්සම අද(18) අභියාචනාධිකරණ වැඩ බලන සභාපති විනිසුරු මොහොමඩ් ලෆාර් තාහීර් සහ කේ.පී.ප්‍රනාන්දු යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේයි කැඳවනු ලැබුවේ . එහිදී සිද්ධියට අදාළ ලිඛිත දේශන ඉදිරිපත් කිරීම සඳහා පාර්ශ්වකරුවන්ට විනිසුරු මඩුල්ල විසින් සතියක කාලයක් ලබා දී තිබෙනවා . අනතුරුව පෙත්සම ඉදිරියට පවත්වාගෙන යාමට නොහැකි බවට නීතිපතිවරයා ඇතුළු වග උත්තරකරුවන් මතුකළ මූලික විරෝධතා පිළිබඳ නියෝගය මැයි 05 වනදා ප්‍රකාශයට පත්කරන බවට විනිසුරු මඩුල්ල නියෝග කර තිබෙනවා . ශ්‍රී ලංකා පොදුජන පෙරමුණේ පාලක ලේකම් රේණුක පෙරේරා මහතා විසින් මෙම පෙත්සම ඉදිරිපත් කර තිබුණා ..", "source": "https://www.itnnews.lk/"},
{"title": "කලා, සංස්කෘතික හා ආගමික ප්‍රගතිය නැංවීමට මෙවර අයවැයෙන් වැඩි මුදලක්", "url": "https://www.itnnews.lk/2025/03/17/672700/", "cover_image": "https://www.itnnews.lk/wp-content/uploads/2025/03/4-17-860x615.jpg", "date_published": "2025-03-17T11:08:29Z", "content": "කලා, සංස්කෘතික හා ආගමික ප්‍රගතිය නැංවීමට සහ ප්‍රධාන ආගම් හතරටම අයත් ව්‍යාපෘති රැසක් වෙනුවෙන් මෙවර අයවැයෙන් වැඩිමුදලක් වෙන්කර ඇතැයි බුද්ධ ශාසන ආගමික හා සංස්කෘතික කටයුතු අමාත්‍ය ආචාර්ය හිනිඳුම සුනිල් සෙනෙවි මහතා පවසනවා . බුද්ධ ශාසක ආගමික හා සංස්කෘතික කටයුතු අමාත්‍යංශයේ වැය ශීර්ෂය පිළිබඳ අද(17) පාර්ලිමේන්තුවේ පැවති විවාදයට එක්වෙමිනුයි අමාත්‍යවරයා මේ බැව පැවසුවේ . මෙවර ජාතික තෛයිපොංගල් දින සැමරුම් ප්‍රධාන උත්සවය යාපනයේදීත්, මහාශිව රාත්‍රිය වෙනුවෙන් පවත්වන උත්සවය රත්නපුරදී පැවැත් වීමට සැලසුම් කර තිබෙනවා . රාජ්‍ය වෙසක් උත්සවය නුවරඑළිය දිස්ත්‍රික්කයේදී පැවැත්වීමට නියමිතයි . රාජ්‍ය වෙසක් උත්සවයේ මෙවර තේමාව වන්නේ ‘භජේථ මිත්තේ කල්‍යාණේ’ නොහොත් කල්‍යාණ මිතුරන් ඇසුරු කිරීම යන්නයි. ඒ සම්බන්ධයෙන් අදහස් දක්වමින් අමාත්‍යවරයා “නුවරඑළිය දිස්ත්‍ර්කයේ පන්සල් 350ක් සහ පිරිවෙන් 11 තිබෙනවා. අපි මෙවර වෙසක් උත්සවය සමරන්නේ නුවරඑළිය මලෛයිගම් ජනතාවත් එක්ක. එම ජනතාවගේ දරුවන් සමඟ වෙසක් කූඩු හදන තැනකට අපි අපේ ජනතාව ගෙනියන්න ඕන.” ශ්‍රී ලාංකික දිනය වෙනුවෙන් මෙවර අයවැයෙන් විශාල මුදලක් වෙන් කර ඇතැයිද අමාත්‍යවරයා කීය. මුස්ලිම් සහ කතෝලික ජනතාව වෙනුවෙන්ද මෙවර අයවැයෙන් මුදල් වෙන් කර තිබේ. ඒ සම්බන්ධයෙන් අදහස් දක්වමින් අමාත්‍යවරයා මෙසේ පැවසීය. කතෝලික මුස්ලිම් ජනතාව ආදරයෙන් වැළඳගන්නා තැනකට අපට ජාතින් අතර සමඟිය බෙදන්න පුළුවන් වෙන්න ඕන. අපි දැන්වත් හදන්න ඕන සුවපත් කිරීමේ සහ සමාව දීමේ ඇත්ත කොමිසමක්. මෙහි වගකීම බුද්ධ ශාසන සහ ආගමික කටයුතු අමාත්‍යංශයට පැවරෙනවා. සුවපත් කිරීමේ සහ සමාව දීමේ ඇත්ත කොමිසමක් දැන් අපි නිර්මාණය කළ යුතුයි “දකුණු අප්‍රිකාවේ නෙල්සන් මැන්ඩෙලා හැදූ දේදුණු ජාතියක් (Rainbow Nation) දැන් අපිට ඇත්තටම අවශ්‍යයි”.ඔහු හැමවිට ම Rainbow Nation එකක් ගැන, නැතිනම්, දේදුණු වර්ණැති ජාතියක් පිළිබද ව කතා කලා. අපි මෙවර අයවැයෙන් ශ්‍රී ලන්කන් ඩේ සඳහා මිලියන 300ක් වෙන් කරන්නේ මේ නිසයි", "source": "https://www.itnnews.lk/"},
{"title": "ප්‍රබල අකුණු පිළිබඳව කාලගුණයෙන් නිවේදනයක්", "url": "https://www.itnnews.lk/2025/03/17/672706/", "cover_image": "https://www.itnnews.lk/wp-content/uploads/2025/03/akunu-860x615.jpg", "date_published": "2025-03-17T11:29:17Z", "content": "ප්‍රදේශ රැසකට අද (17) පස්වරුවේ සහ රාත්‍රී කාලයේදී ගිගුරුම් සහිත වැසි සමග ප්‍රබල අකුණු ඇතිවීමේ අවධානමක් පවතින බව කාලගුණ විද්‍යා දෙපාර්තමේන්තුව පවසනවා. බස්නාහිර, සබරගමුව, මධ්‍යම, දකුණ, වයඹ සහ ඌව පළාත්වල මෙන්ම අනුරාධපුරය, වව්නියාව සහ මන්නාරම යන දිස්ත්‍රික්කවලට එම වැසි තත්ත්වය අපේක්ෂා කරන බව එම දෙපාර්තමේන්තුව සඳහන් කළා. ගිගුරුම් සහිත වැසි ඇති වන විට තාවකාලිකව තද සුළං ද ඇතිවිය හැකි අතර අකුණු මගින් සිදුවිය හැකි අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවට දැනුම් දුන්නා.", "source": "https://www.itnnews.lk/"},
{"title": "සංචාරකයින්ට ලබා දෙන යටිතල පහසුකම්වල ගුණාත්මකභාවය වැඩිදියුණු කරන්න – ජනපති", "url": "https://www.itnnews.lk/2025/03/17/672711/", "cover_image": "https://www.itnnews.lk/wp-content/uploads/2025/03/jannapthii-860x615.jpg", "date_published": "2025-03-17T11:39:37Z", "content": "ශ්‍රී ලංකාව ආකර්ෂණීය සංචාරක ගමනාන්තයක් ලෙස ජාත්‍යන්තරයේ ඉහළ පිළිගැනීමකට ලක්ව ඇති බැවින් මෙරටට පැමිණෙන සංචාරකයන් සඳහා ගුණාත්මක යටිතල පහසුකම් සහ සේවාවන් සැපයීම අත්‍යවශ්‍ය බව ජනාධිපති අනුර කුමාර දිසානායක මහතා අවධාරණය කළ තිබෙනවා. එබැවින් ඒ පිළිබඳ විශේෂ අවධානය යොමු කරමින් කටයුතු කරන ලෙස ජනාධිපතිවරයා නිලධාරීන්ට උපදෙස් ලබා දුන්නා. ජනාධිපති අනුර කුමාර දිසානායක මහතා මෙම උපදෙස් ලබා දුන්නේ, සංචාරක අමාත්‍යාංයේ නිලධාරීන් සමග ජනාධිපති ලේකම් කාර්යාලයේ අද (17) පැවැති සාකච්ඡාවේදීයි. මෙවර අයවැයෙන් සංචාරක අමාත්‍යාංශය වෙනුවෙන් වෙන් කරන ලද ප්‍රතිපාදන සහ ඒ යටතේ ක්‍රියාත්මක ව්‍යාපෘති පිළිබඳ මෙහිදී නිලධාරීන් ජනාධිපතිවරයාගේ අවධානය යොමු වුණා. සංචාරක ක්ෂේත්‍රයේ නව පියවරක් තබමින් සංචාරකයින් මිලියන 03ක් මෙම වසරේදී මෙරටට ගෙන්වා ගැනීමට අපේක්ෂා කෙරෙන අතර ඒ වෙනුවෙන් අවශ්‍ය යටිතල පහසුකම් සංවර්ධනයට මෙම ප්‍රතිපාදන යොදා ගැනීම පිළිබඳවද මෙහිදී දීර්ඝ ලෙස සාකච්ඡා කෙරුණා. විදේශ කටයුතු, විදේශ රැකියා සහ සංචාරක අමාත්‍ය විජිත හේරත්, සංචාරක නියෝජ්‍ය අමාත්‍ය ආචාර්ය රුවන් රණසිංහ, ජනාධිපති ලේකම් ආචාර්ය නන්දික සනත් කුමානායක, ජනාධිපති ජ්‍යෙෂ්ඨ අතිරේක ලේකම් රෝෂන් ගමගේ, විදේශ කටයුතු, විදේශ රැකියා සහ සංචාරක අමාත්‍යාංශයේ ලේකම් අරුණි රණරාජා යන මහත්ම මහත්මීන් සහ සංචාරක අමාත්‍යාංශයේ ජ්‍යෙෂ්ඨ නිලධාරීන් පිරිසක් මෙම අවස්ථාවට එක්ව සිටියා.", "source": "https://www.itnnews.lk/"},
{"title": "කුෂ් මත්ද්‍රව්‍ය සමග ව්‍යාපාරික යුවළක් කටුනායකදී අත්අඩංගුවට", "url": "https://www.itnnews.lk/2025/03/17/672704/", "cover_image": "https://www.itnnews.lk/wp-content/uploads/2025/03/6-17-860x615.jpg", "date_published": "2025-03-17T14:29:14Z", "content": "නීතිවිරෝධීව මෙරටට ගෙන ආ කුෂ් මත්ද්‍රව්‍ය කිලෝ 02යි ග්‍රෑම් 400ක් සමග ඉන්දියානු ජාතික යුවළක් ගුවන්තොටුපොළ රේගු මත්ද්‍රව්‍ය පාලන අංශයේ නිලධාරීන් විසින් අත්අඩංගුවට ගෙන තිබෙනවා . රේගු නිලධාරීන් පැවසුවේ මෙම මත්ද්‍රව්‍ය තොගයේ වටිනාකම රුපියල් කෝටි දෙකහමාරකට ආසන්න වන බවයි . මෙලෙස අත්අඩංගුවට ගෙන ඇත්තේ 32 හැවිරිදි සහ 29 හැවිරිදි ඉන්දියන් ජාතික යුවළක් . මෙම යුවළ පළමු වරට මෙරටට පැමිණ ඇති අතර ඔවුන් ඉන්දියාවේ ව්‍යාපාරික කටයුතුවල නියැලෙන යුවළක් බවද රේගු නිලධාරීන් හමුවේ පවසා තිබෙනවා . ඔවුන් ගමන් මලු දෙකක් තුළ සූක්ෂමය සඟවා මෙම කුෂ් මත්ද්‍රව්‍ය මෙරටට රැගෙන විත් තිබෙන බවයි සඳහන් වන්නේ . අත්අඩංගුවට ගත් යුවළ වැඩිදුර විමර්ශන සඳහා පොලිස් මත්ද්‍රව්‍ය කාර්යාංශය වෙත භාර දීමට නියමිතයි .", "source": "https://www.itnnews.lk/"},
{"title": "ගසකට වැදුණ අකුණින් තිදෙනෙකුට තුවාල", "url": "https://www.itnnews.lk/2025/03/17/672736/", "cover_image": "https://www.itnnews.lk/wp-content/uploads/2025/03/8-12-860x615.jpg", "date_published": "2025-03-17T14:31:40Z", "content": "අකුණු සැර වැදීමෙන් කඩා වැටුණු ගසක් නිසා තිදෙනෙකුට තුවාල සිදුව තිබෙනවා. කඩා වැටුණු ගසේ කොටසක් ලොරි රථයකට සහ නිවසකට වැටීමෙන් බරපතල හානි සිදුව තිබෙන බවයි පැවසෙන්නේ. හැටන්, දිඹුලපතන, අර්ගිල් වතුයායේ හින්දු කොවිලේ නුග ගසකටයි මෙම අකුණ වැදී ඇත්තේ. අද (17) පස්වරුවේ වූ අකුණු සැර වැදීමෙන් එම ගස කඩා වැටී ඇති බවයි දිඹුලපතන පොලිසිය පවසන්නේ. අකුණු සැර වැදිමෙන් ගස කඩා වැටුණු අවස්තාවේ ඒ අසලින් ධාවනය වු ලොරි රථයකට හානි සිදුව තිබෙනවා. ඒ හේතුවෙන් එහි රියදුරාට සහ ඒ අසල පිහිටි නිවසක මුළුතැන්ගෙහි සිටි දෙදෙනෙකුද තුවාල ලබා ඇති බවයි පොලිසිය පවසන්නේ.", "source": "https://www.itnnews.lk/"},
{"title": "ප්‍රසන්න රණවීරට විදෙස් ගමන් තහනමක්", "url": "https://www.itnnews.lk/2025/03/17/672715/", "cover_image": "https://www.itnnews.lk/wp-content/uploads/2025/03/ppp-2-860x615.jpg", "date_published": "2025-03-17T11:57:36Z", "content": "හිටපු රාජ්‍ය අමාත්‍ය ප්‍රසන්න රණවීරට සහ තවත් දෙදෙනෙක්ට විදේශ ගමන් තහනමක් පනවා තිබෙනවා. මෙම විදෙස් ගමන් තහනම ඇත්තේ අද (17) මහර මහෙස්ත්‍රාත් අධිකරණය විසින්. හිටපු අමාත්‍ය මර්වින් සිල්වා සම්බන්ධ නීතිවිරෝධී දේපළ විකිණීමේ නඩුවට අදාළව‍ මෙම තහනම පනවා ඇති බවයි වාර්තා වන්නේ.", "source": "https://www.itnnews.lk/"},
{"title": "ජාත්‍යන්තර වනාන්තර දිනය අද", "url": "https://www.itnnews.lk/2025/03/21/673623/", "cover_image": "https://www.itnnews.lk/wp-content/uploads/2025/03/wanantharaw-860x615.png", "date_published": "2025-03-21T01:32:35Z", "content": "ලොව පිහිටි සියලු වනාන්තර සහ වනාන්තරවලින් පරිභාහිරව පිහිටි වෘක්ෂ සම්පත්වල වැදගත්කම පිළිබඳව ජන සමාජය තුළ පවතින දැනුවත්භාවය ඉහළ නැංවීමේ අරමුණින් එක්සත් ජාතීන්ගේ සංවිධානය විසින් සෑම වසරකම මාර්තු 21 වනදා ජාත්‍යන්තර වනාන්තර දිනය ලෙස ප්‍රකාශයට පත්කර තිබෙනවා. මෙවර එහි තේමාව “වනාන්තර හා ආහාර” යන්නයි. ජාතික උත්සවය අද ( මාර්තු 21) හෝමාගම වටරැකදී පැවැත්වීමට නියමිතයි.", "source": "https://www.itnnews.lk/"},
{"title": "දේශීය ආදායම් පනත් කෙටුම්පත සම්මත වෙයි", "url": "https://www.itnnews.lk/2025/03/20/673601/", "cover_image": "https://www.itnnews.lk/wp-content/uploads/2025/03/deshouyaaa-860x615.jpg", "date_published": "2025-03-20T16:08:17Z", "content": "දේශීය ආදායම් සංශෝධන පනත් කෙටුම්පත පාර්ලිමේන්තුවේදී සම්මත වී තිබෙනවා. මෙම පනත් කෙටුම්පතට අදාළ දෙවනවර කියවීමේ විවාදය ප.ව. 5.40 සිට ප.ව. 7.10 දක්වා පැවැත් වුණා. දේශීය ආදායම් (සංශෝධන) පනත් කෙටුම්පත පළමුවර කියවීම සඳහා ඉකුත් මාර්තු 1වනදා පාර්ලිමේන්තුවට ඉදිරිපත් කළා. මෙම දේශීය ආදායම් (සංශෝධන) පනත් කෙටුම්පත සඳහා ආණ්ඩුක්‍රම ව්‍යවස්ථාවේ 79 වැනි ව්‍යවස්ථාව ප්‍රකාරව කථානායක වෛද්‍ය ජගත් වික්‍රමරත්න මහතා අද (20) සිය සහතිකය සටහන් කළා. ඒ අනුව මෙම පනත් කෙටුම්පත 2025 අංක 2 දරණ දේශීය ආදායම් (සංශෝධන) පනත ලෙස බලාත්මක බව පාර්ලිමේන්තු සන්නිවේදනය දෙපාර්තමේන්තුව සිය නිවේදනයෙන් වැඩිදුරටත් දන්වා සිටියා.", "source": "https://www.itnnews.lk/"},
{"title": "හෙරොයින් කිලෝ 29ක් සමග පුද්ගලයෙකු අත්අඩංගුවට", "url": "https://www.itnnews.lk/2025/03/20/673295/", "cover_image": "https://www.itnnews.lk/wp-content/uploads/2025/03/nidi-860x615.jpg", "date_published": "2025-03-20T01:57:58Z", "content": "හෙරොයින් කිලෝග්‍රෑම් 29ක් ළඟ තබාගෙන සිටි 42 හැවිරිදි පුද්ගලයෙකු අත්අඩංගුවට ගෙන තිබෙනවා. දික්වැල්ල, ඌරුගමුව ප්‍රදේශයේදී සිදු කළ වැටලීමකදීයි  මෙම පුද්ගලයා අත්අඩංගුවට ගෙන ඇත්තේ. පොලිස් මත්ද්‍රව්‍ය නාශක කාර්යාංශය (Narcotics) විසින්   මෙම වැටලීම සිදු කර තිබෙනවා. මත්ද්‍රව්‍ය තොගයේ වටිනාකම රුපියල් මිලියන 400ක් පමණ වන බවයි පොලීසිය පවසන්නේ.", "source": "https://www.itnnews.lk/"},
{"title": "ජනපති හා රාජ්‍ය සේවා එක්සත් හෙද සංගමය අතර හමුවක්", "url": "https://www.itnnews.lk/2025/03/19/673289/", "cover_image": "https://www.itnnews.lk/wp-content/uploads/2025/03/kada-860x615.jpg", "date_published": "2025-03-19T16:14:19Z", "content": "වෘත්තීය සමිතිවල ඉල්ලීමක් හෝ බලකිරීමක් නොමැතිව ඉතිහාසයේ රජයක් විසින්   ලබා දුන් වැඩිම වැටුප් වැඩිකිරීම සිදු කර තිබියෙදී සෞඛ්‍ය වෘත්තිකයන්ගේ \nවැඩවර්ජන අනුමත කළ නොහැකි බව ජනාධිපති අනුර කුමාර දිසානායක මහතා පවසනවා. ජනාධිපති අනුර කුමාර දිසානායක මහතා මේ බව කියා සිටියේ රාජ්‍ය සේවා එක්සත්  හෙද සංගමය සමඟ අද (19) ජනාධිපති කාර්යාලයේ දී පැවති හමුවකදීයි. රජයේ වියදම් සීමා තුළ සිටින ආර්ථිකයක වුවද රාජ්‍ය සේවය කාර්යක්ෂමව යොදා ගැනීම, කුසලතා සහිත පිරිස් ආකර්ෂණය කර ගැනීම හා රාජ්‍ය සේවය දිරිගැන්වීම  පිණිස මෙවර අයවැයෙන් රාජ්‍ය සේවක මූලික වැටුප් වැඩිකිරීම කෙරෙහි රජයේ  අවධානය යොමු වූ බව ජනාධිපතිවරයා පෙන්වා දී තිබෙනවා. මෙවර අයවැයෙන් ආකාර 06ක් යටතේ වැටුප් ඉහළ නංවා ඇති බව ප්‍රකාශ කළ ජනාධිපතිවරයා,   මූලික වැටුප අවම වශයෙන් රු.15,000කින් වැඩිකිරීම, අතිකාල දීමනා වැඩිකිරීම, නිවාඩු දින දීමනා වැඩිකිරීම, වැටුප් වර්ධක 80%කින් වැඩිකිරීම, වැඩිකළ සමස්ත වැටුපට අනුරූපීව මේ වසරේ සිටම විශ්‍රාම වැටුප් තලය ඉහළ දැමීම සහ උපයන විට බදු ගෙවීම් සීමාව ඉහළ දැමීම සිදු කර ඇති බවද කියා සිටියා. මෙම වැටුප් වැඩිවීම රාජ්‍ය සේවයේ විශාල පිරිසකයේ පැසසුමට ලක්වන බවත් ඒ පිළිබඳ නව රජයේ උනන්දුව අගය කරන බවත් ජනාධිපතිවරයාට පැවසූ රාජ්‍ය සේවා එක්සත් හෙද සංගමයේ නිලධාරීහු, වර්තමානයේ හෙද සේවයේ පවතින ගැටලුද ජනාධිපතිවරයාගේ අවධානය යොමු කරමින් ඒ සඳහා කඩිනම් විසඳුම් ලබාදෙන ලෙසද ඉල්ලා සිටියා. කොළඹ විශ්වවිද්‍යාලයේ කුලපති, බස්නාහිර පළාත් ප්‍රධාන සංඝනායක, රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ, සෞඛ්‍ය හා ජනමාධ්‍ය අමාත්‍ය වෛද්‍ය නලින්ද ජයතිස්ස, ජනාධිපති ලේකම් ආචාර්ය නන්දික සනත් කුමානායක යන මහත්වරු සහ  රාජ්‍ය සේවා එක්සත් හෙද සංගමයේ නිලධාරීහු පිරිසක් මෙම අවස්ථාවට එක්ව සිටියා.", "source": "https://www.itnnews.lk/"},
{"title": "දේශබන්දුගේ නිවසේ තිබූ භාණ්ඩ කිහිපයක් ගැන විමර්ශන", "url": "https://www.itnnews.lk/2025/03/19/673055/", "cover_image": "https://www.itnnews.lk/wp-content/uploads/2025/03/deshabandu-860x615.png", "date_published": "2025-03-19T01:00:56Z", "content": "දේශබන්දු තෙන්නකෝන් මහතාට අයත් හෝකන්දර ප්‍රදේශයේ පිහිටි නිවස ඊයේ පස්වරුවේ පරීක්ෂාවට ලක්කර තිබෙනවා. ඒ අපරාධ පරීක්ෂණ දෙපාර්තමේන්තුවේ නිලධාරීන් විසින්. එම නිවසේ තිබූ ප්‍රශ්න සහගත භාණ්ඩ කිහිපයක් සම්බන්ධයෙන් විමර්ශන ආරම්භ කර ඇති බවයි අපරාධ පරීක්ෂණ දෙපාර්තමේන්තුව සඳහන් කළේ. තමා අත්අඩංගුවට ගැනිම වළක්වාලමින් නියෝගයක් නිකුත් කරන්නැයි ඉල්ලා දේශබන්දු තෙන්නකෝන් මහතා ගොනුකළ රිට් පෙත්සමේ තීරණය අභියාචනාධිකරණය පසුගියදා ලබාදුන්නා. ඒ මහතා වහාම අත්අඩංගුවට ගෙන අධිකරණයට ඉදිරිපත් කරන ලෙසයි අභියාචනාධිකරණය නියෝග කළේ.", "source": "https://www.itnnews.lk/"},
{"title": "අපේ උරුමය අපිට දෙන්න නෙදර්ලන්තය සූදානමින්", "url": "https://www.itnnews.lk/2025/03/18/673041/", "cover_image": "https://www.itnnews.lk/wp-content/uploads/2025/03/24-2-860x615.jpg", "date_published": "2025-03-18T14:17:58Z", "content": "ලන්දේසි පාලන සමයේ මෙරටින් රැගෙන ගිය පුරා වස්තු 06ක් නැවත මෙරටට ලබා දීමට නෙදර්ලන්ත රජය සූදානම් බව ශ්‍රී ලංකාවේ නෙදර්ලන්ත තානාපති බොනි හෝර්බච් මහත්මිය (Bonnie Horbach) ප්‍රකාශ කර තිබෙනවා . බුද්ධශාසන ආගමික හා සංස්කෘතික කටයුතු අමාත්‍ය ආචාර්ය හිනිදුම සුනිල් සෙනෙවි මහතා සහ නෙදර්ලන්ත තානාපති බොනි හෝර්බච් මහත්මිය අතර අමාත්‍යංශයේ දී අද (18) පැවති හමුවේදීයි මේ බව ප්‍රකාශ කර ඇත්තේ . ශ්‍රී ලංකාව සහ නෙදර්ලන්තය අතර පවතින දිගු කාලීන මිත්‍ර සබඳතා ශක්තිමත් කර ගැනීම පිළිබඳ මෙහිදී සාකච්ඡා කෙරුණු අතර, ජාතික ලේඛනාරක්ෂක දෙපාර්තමේන්තුවට ස්කෑන් යන්ත්‍ර පරිත්‍යාග කිරීම, දෙරට අතර ඓතිහාසික සබඳතා අධ්‍යයනය කිරීම සඳහා ශ්‍රී ලංකාවට ශිෂ්‍යත්ව ප්‍රදානය කිරීම ඇතුළු කරුණු රැසක් පිලිබඳව ද මෙහිදී අවධානයට යොමුව තිබෙනවා . මෙම සාකච්ඡාවට නෙදර්ලන්ත තානාපතියගේ සංස්කෘතික කටයුතු පිලිබඳ උපදේශක ක්‍රිෂේන් මෙන්ඩිස්, විදේශ කටයුතු අමාත්‍යංශයේ යුරෝපා සහ උතුරු ඇමරිකානු කලාපය භාර සහකාර ලේකම් තිවංකා අතුරලිය, ජාතික කෞතුකාගාර දෙපාර්තමේන්තුවේ අධ්‍යක්ෂ ජනරාල් සනුජා කස්තුරිආරච්චි, අතිරේක ලේකම් (ජාතික උරුම) සුජීවා පල්ලියගුරුගේ ඇතුළු මහත්ම මහත්මීන් පිරිසක් එක්ව තිබෙනවා .", "source": "https://www.itnnews.lk/"},
{"title": "50,000ක අල්ලස් මුදලක් ලබාගත් තක්සේරු නිලධාරිනියක් අත්අඩංගුවට", "url": "https://www.itnnews.lk/2025/03/18/672749/", "cover_image": "https://www.itnnews.lk/wp-content/uploads/2024/01/women-arrest.png", "date_published": "2025-03-18T00:35:59Z", "content": "රුපියල් 50,000ක අල්ලස් මුදලක් ලබා ගත් තක්සේරු නිලධාරිනියක් අල්ලස් කොමිසම මගින් අත්අඩංගුවට ගෙන තිබෙනවා. අල්ලස් කොමිසම විසින් සැකකාරිය අත්අඩංගුවට ගෙන ඇත්තේ, කුරුණෑගල, බෞද්ධාලෝක මාවත ප්‍රදේශයේ පදිංචි පුද්ගලයෙකු විසින් සිදුකරන ලද පැමිණිල්ලකට අනුවයි. පැමිණිලිකරුගේ නමට ලියාපදිංචි කරන ලද සින්නක්කර ඉඩමකට අදාළ ඔප්පුව සඳහා රජයට අයවිය යුතු හිඟ මුද්දර ගාස්තුව අඩු කර සකස්කර දීමට අවශ්‍ය කටයුතු සකසා දීම වෙනුවෙන් ඇය විසින් මෙම අල්ලස් මුදල් ඉල්ලා තිබෙනවා. ඒ අනුව අදාළ අල්ලස් මුදල් ලබා ගැනීම සම්බන්ධව වයඹ පළාත් සභාවේ පළාත් අදායම් දෙපාර්තමේන්තුවේ සේවය කළ මෙම තක්සේරු නිලධාරිනිය ඊයේ  (17) ඇය සේවය කරනු ලබන කාර්යාලයේ නිල මේසය අසලදී අල්ලස් කොමිසම විසින් අත්අඩංගුවට ගෙන තිබෙනවා. අත්අඩංගුවට ගත් සැකකාරිය කුරුණෑගල මහෙස්ත්‍රාත් අධිකරණය වෙත ඉදිරිපත් කිරීමට නියමිතයි.", "source": "https://www.itnnews.lk/"},
{"title": "යුනිකෝන් ඇතාට වෙඩිතබා ඝාතනය කර ඇති බවට හෙළිවෙයි", "url": "https://www.itnnews.lk/2025/03/17/672740/", "cover_image": "https://www.itnnews.lk/wp-content/uploads/2025/03/10-12-860x615.jpg", "date_published": "2025-03-17T16:02:37Z", "content": "මින්නේරිය ජාතික වනෝද්‍යානය සිටි යුනිකෝන් නැමැති හස්තියා මියගොස් තිබෙනවා . වෙඩි වැදීමකට ලක්ව එම හස්තියා මියගොස් ඇති බවයි පරිසර අමාත්‍ය වෛද්‍ය දම්මික පටබැඳි මහතා පවසන්නේ . අද (17) පාර්ලිමේන්තු විවාදයට එක්වෙමිනුයි අමාත්‍යවරයා ඒ බව අනාවරණය කළේ. වෙඩිවැදී මියගොස් සිටි හස්තියාගේ සිරුර අද(17) වනජීවි නිලධාරීන් විසින් සොයාගෙන තිබෙනවා . අමාත්‍යවරයා සඳහන් කළේ, පසුගිය 15 වනදා කිසියම් පිරිසක් විසින් යුනිකෝන් නැමැති හස්තියා වෙඩිතබන්නට ඇති බවයි . වන සංරක්ෂණ දෙපාර්තමේන්තුව සිද්ධිය සම්බන්ධයෙන් පුළුල් පරික්ෂණයක් සිදුකර බවයි පරිසර අමාත්‍ය වෛද්‍ය දම්මික පටබැඳි මහතා වැඩිදුරටත් පවසන්නේ", "source": "https://www.itnnews.lk/"},
{"title": "නව විගණන ප්‍රමිති පනත් කෙටුම්පත සකස් කිරීමට අනුමැතිය", "url": "https://www.itnnews.lk/2025/03/18/672989/", "cover_image": "https://www.itnnews.lk/wp-content/uploads/2025/03/143-860x615.jpg", "date_published": "2025-03-18T10:10:16Z", "content": "1995 අංක 15 දරන ශ්‍රී ලංකා ගිණුම් සහ විගණන ප්‍රමිති පනත පරිච්ඡින්න කර නව පනතක් හඳුන්වා දීම සඳහා 2021‑05‑24 දින පැවති අමාත්‍ය මණ්ඩල රැස්වීමේදී අනුමැතිය ලැබී තිබෙනවා . ඒ අනුව, ශ්‍රී ලංකා ගිණුම් හා සහ විගණන ප්‍රමිති සමීක්ෂණ මණ්ඩලය සහ අදාළ අනෙකුත් පාර්ශ්වයන්ගේ අදහස් ලබා ගැනීමෙන් අනතුරුව, නීති කෙටුම්පත් සම්පාදක විසින් මූල්‍ය වාර්තාකරණ නියාමන මූලික පනත් කෙටුම්පත සකස් කර තිබෙනවා . එකී පනත් කෙටුම්පත සකස් කිරීමේ කටයුතු අවසන් කිරීම පිණිස නව අමාත්‍ය මණ්ඩලයේ ප්‍රතිපත්තිමය අනුමැතිය ලබා ගත යුතු බවට නීති කෙටුම්පත් සම්පාදක විසින් පෙන්වා දී ඇති බවයි සඳහන් වන්නේ . පනත් කෙටුම්පත සකස් කිරීම සඳහා අමාත්‍ය මණ්ඩලයේ එකඟතාව ලබා දීම පිණිස මුදල්, ක්‍රමසම්පාදන සහ ආර්ථික සංවර්ධන අමාත්‍ය වශයෙන් ගරු ජනාධිපතිතුමා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබෙනවා .", "source": "https://www.itnnews.lk/"},
{"title": "ජාතික තීරුබදු ප්‍රතිපත්ති කමිටුවකට අනුමැතිය", "url": "https://www.itnnews.lk/2025/03/18/672969/", "cover_image": "https://www.itnnews.lk/wp-content/uploads/2025/03/8-13-860x615.jpg", "date_published": "2025-03-18T09:50:05Z", "content": "ආසියානු කලාපය තුළ තරඟකාරී වෙළෙඳපොළක් බිහි කිරීම සඳහා සහ ආයෝජන ගමනාන්තයක් බවට ශ්‍රී ලංකාව පරිවර්තනය කිරීමේ අරමුණින් විනිවිදභාවයකින් යුත් සහ දරා ගත හැකි බදු ක්‍රමයක් ඉලක්ක කර ගනිමින් ජාතික තීරුබදු ප්‍රතිපත්තියක් හඳුන්වා දීම සහ ක්‍රියාත්මක කිරීම පිණිස මීට පෙර අමාත්‍ය මණ්ඩල අනුමැතිය ලබා දී තිබෙනවා . එහෙත්, එම කාර්යය සඳහා ජාතික තීරුබදු ප්‍රතිපත්ති කමිටුවක් පත් කිරීම හෝ එම කමිටුවේ කාර්යභාරය නිර්ණය කිරීම සිදු කර නොමැති බවයි සඳහන් වන්නේ . ජාතික තීරුබදු ප්‍රතිපත්ති කමිටුව සඳහා වන යෝජිත කාර්යය නිර්ණේය අනුදේශ මුදල්, ක්‍රමසම්පාදන සහ ආර්ථික සංවර්ධන අමාත්‍යාංශය විසින් සකස් කර තිබෙනවා . ඒ අනුව, එකී කාර්යය නිර්ණේය අනුදේශ සඳහාත් භාණ්ඩාගාරයේ නියෝජ්‍ය ලේකම්වරයෙකුගේ ප්‍රධානත්වයෙන් ජාතික තීරුබදු ප්‍රතිපත්ති කමිටුව පත් කිරීම සඳහාත් මුදල්, ක්‍රමසම්පාදන සහ ආර්ථික සංවර්ධන අමාත්‍ය වශයෙන් ගරු ජනාධිපතිතුමා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබෙනවා .", "source": "https://www.itnnews.lk/"},
{"title": "ළමා හා කාන්තා කාර්යංශයේ 109 මෙහෙයුම් මැදිරිය නවීකරණය කෙරේ", "url": "https://www.itnnews.lk/2025/03/21/673692/", "cover_image": "https://www.itnnews.lk/wp-content/uploads/2025/03/policew-860x615.png", "date_published": "2025-03-21T05:36:03Z", "content": "ළමා හා කාන්තා කාර්යංශයේ, කාන්තාවන් සහ ළමුන් සම්බන්ධයෙන් සිදුවන අපරාධ සම්බන්ධයෙන් විමර්ශන සිදු කිරීම සඳහා ස්ථාපිත කරන ලද 109 මෙහෙයුම් මැදිරිය (NCMEC) නවීන පහසුකම් යටතේ නවීකරණය කර වීවෘත කිරීම ඊයේ (20) සිදු කෙරුණා. 109 මෙහෙයුම් මැදිරිය හරහා ළමා හා කාන්තා කාර්යංශය මඟින් දිවයින පුරා ළමුන් හා කාන්තාවන් සම්බන්ධයෙන් සිදුවන අපරාධ විමර්ශන කටයුතු සිදුකරනු ලබයි. මහජන ආරක්ෂක හා පාර්ලිමේන්තු කටයුතු නියෝජ්‍ය අමාත්‍ය සුනිල් වටගල මහතාගේ ප්‍රධානත්වයෙන් පැවති මෙම උත්සවය සඳහා IOM නියෝජ්‍ය ව්‍යාපෘති ප්‍රධානී Kamoshida Naoaki මහතා, වැඩබලන පොලිස්පති නීතීඥ ප්‍රියන්ත වීරසූරිය මහතා, ළමා හා කාන්තා කාර්යාංශයේ නියෝජ්‍ය පොලිස්පති රේණුකා ජයසුන්දර මහත්මිය ඇතුළු කාන්තා කාර්යංශ නිලධරයන් පිරිසක් ද එක්ව සිටියා.", "source": "https://www.itnnews.lk/"},
{"title": "දමිතාගේ නඩුවට අධිකරණයෙන් ලැබුණු නියෝගය", "url": "https://www.itnnews.lk/2025/03/19/673175/", "cover_image": "https://www.itnnews.lk/wp-content/uploads/2025/03/dda6666-860x615.jpg", "date_published": "2025-03-19T07:32:38Z", "content": "රංගන ශිල්පිනි දමිතා අබේරත්න සහ ඇයගේ සැමියාට එරෙහි නඩුවක් නීතිපති උපදෙස් සඳහා සැප්තැම්බර් මස 23 වනදා කැඳවන ලෙස කොටුව මහේස්ත්‍රාත් අධිකරණය අද (19) නියෝග කළා. කොරියානු රටට යවන බව පවසා රුපියල් ලක්ෂ 30ක මුදලක් වංචා කළ බවට දමිතා අබේරත්නට සහ ඇයගේ සැමියාට පරිඝනක අපරාධ කොට්ටාසය මගින් චෝදනා ගොනු කර තිබෙනවා. මෙම නඩුව අද (19) කැඳවූ අවස්ථාවේ සැකකරුවන් දෙදෙනා සෑම මසකම අවසාන ඉරු දින පෙරවරු 9 – 12 අතර අපරාධ පරීක්ෂණ දෙපාර්තමේන්තුවේ පරිඝණක අපරාධ අංශයේ පෙනී සිටින ලෙස කළ කොන්දේසිය ඉවත් කරන ලෙස කළ ඉල්ලීමට අවසර ලබා දුන්නා. මෙම නඩුවේ ගනුදෙනුවට අදාල බව පැවසෙන ප්‍රශ්න ගත වාහනය ලියාපදිංචි අයිතිකරුට මුදා හරින ලෙස කළ ඉල්ලීම සම්බන්ධ නියෝගය ද ප්‍රකාශයට පත්කෙරුණා. එම වාහනය නඩු භාණ්ඩයක් හෝ අපරාධයක් සම්බන්ධ භාණ්ඩයක් බවට අධිකරණය හමුවේ දක්වා නැති බැවින් ඒ සම්බන්ධයෙන් ප්‍රකාශයක් ලබා දීමට අධිකරණයට හැකියාවක් නැති බව මහේස්ත්‍රාත්වරිය දක්වා සිටියාය", "source": "https://www.itnnews.lk/"},
{"title": "සාමකාමී ඉන්දියානු සාගර කලාපයක් වෙනුවෙන් ශ්‍රී ලංකාව ලබා දෙන සහාය අගයයි", "url": "https://www.itnnews.lk/2025/03/21/673698/", "cover_image": "https://www.itnnews.lk/wp-content/uploads/2025/03/1-23-860x615.jpg", "date_published": "2025-03-21T06:45:09Z", "content": "ජනාධිපති අනුර කුමාර දිසානායක මහතා සහ එක්සත් ජනපද ඉන්දු-පැසිෆික් විධානයේ (INDOPACOM) අණදෙන නිලධාරි අද්මිරාල් සැමුවෙල් ජේ. පපාරෝ (Samuel Paparo) මහතා අතර හමුවක් පැවත්වී තිබෙනවා. ඒ ජනාධිපති ලේකම් කාර්යාලයේදීයි. අද්මිරාල් පපාරෝ මහතා මෙහිදී ජනාධිපති අනුර කුමාර දිසානායක මහතා ප්‍රමුඛ නව රජය ගෙන යන වැඩපිළිවෙළ අගයමින් සිය සුබපැතුම් පිරි නැමූ අතර ඉන්දියානු සාගර කලාපයේ ආරක්ෂාව තහවුරු කරමින් සාමකාමී ඉන්දියානු සාගර කලාපයක් පවත්වා ගෙන යාමට ශ්‍රී ලංකාව ලබා දෙන සහායද පැසසුමට ලක් කර තිබෙනවා. ශ්‍රී ලංකාව සහ එක්සත් ජනපදය අතර පවතින ශක්තිමත් සබඳතා අඛණ්ඩව පවත්වා ගෙන යාමටත්, ශ්‍රී ලංකා රජයේ නව වැඩපිළිවෙළ සාර්ථක කර ගැනීමටත් සිය සහාය ලබා දෙන බවත් අද්මිරාල් සැමුවෙල් ජේ. පපාරෝ මහතා සඳහන් කර තිබෙනවා ශ්‍රී ලංකාවේ ආරක්ෂක අංශවල මානව සම්පත් සංවර්ධනයට එක්සත් ජනපදය අතීතයේ සිට මේ දක්වා ලබා දෙන සහාය මෙහිදී කෘතවේදීව සිහිපත් කළ ජනාධිපති අනුර කුමාර දිසානායක මහතා ඒ වෙනුවෙන් සිය ස්තූතිය පළ කර සිටියා විදේශ කටයුතු අමාත්‍ය විජිත හේරත්, ජනාධිපති ජ්‍යෙෂ්ඨ අතිරේක ලේකම් රෝෂන් ගමගේ, ශ්‍රී ලංකාවේ ඇමරිකානු තානාපතිනි ජූලි චන්ග් (Julie Chung) ලුතිනන් කර්නල් ඇන්තනී නෙල්සන්, එක්සත් ජනපද ඉන්දු – පැසිෆික් විධානයේ ජ්‍යෙෂ්ඨ විදේශ ප්‍රතිපත්ති උපදේශක ඩේවිඩ් රැන්ස් (David Ranz) යන මහත්ම මහත්මීහු ඇතුළු පිරිසක් මෙම අවස්ථාවට එක්ව සිටියා", "source": "https://www.itnnews.lk/"},
{"title": "තොරතුරු දැනගැනීමේ අයිතිවාසිකම පිළිබඳ කොමිෂන් සභාවට අයදුම්පත් කැඳවයි", "url": "https://www.itnnews.lk/2025/03/21/673724/", "cover_image": "https://www.itnnews.lk/wp-content/uploads/2025/03/thorathuru-860x615.jpg", "date_published": "2025-03-21T06:02:46Z", "content": "2016 අංක 12 දරන තොරතුරු දැනගැනීමේ අයිතිවාසිකම පිළිබඳ පනතෙහි විධිවිධාන යටතේ, තොරතුරු දැනගැනීමේ අයිතිවාසිකම පිළිබඳ කොමිෂන් සභාවේ සාමාජික ධුරයක ඇතිවී තිබෙන පුරප්පාඩුව පිරවීම සඳහා සුදුසුකම් සහිත තැනැත්තන්ගෙන් අයදුම්පත් කැඳවා තිබෙනවා. ඒ අනුව අයදුම්කරුවන් පාර්ලිමේන්තු වෙබ් අඩවියෙහි www.parliament.lk ක්‍ෂණික සබැඳි යටතේ ‘තොරතුරු දැනගැනීමේ අයිතිවාසිකම පිළිබඳ කොමිෂන් සභාවට සාමාජිකයෙකු පත් කිරීම’ නමින් පළ කර ඇති තොරතුරු ආකෘති පත්‍රයට අනුකූලව අයදුම්පත්‍ර සකස් කළ යුතුයි. එසේ සම්පුර්ණ කරන අයදුම්පත්‍ර 2025 අප්‍රේල් 1 වැනි දින හෝ ඊට පෙර ආණ්ඩුක්‍රම ව්‍යවස්ථා සභාවේ මහ ලේකම්, ආණ්ඩුක්‍රම ව්‍යවස්ථා සභාව – කාර්යාලය, ශ්‍රී ලංකා පාර්ලිමේන්තුව, ශ්‍රී ජයවර්ධනපුර කෝට්ටේ යන ලිපිනයට ලියාපදිංචි තැපෑලෙන් හෝ   යන විද්‍යුත් ලිපිනයට යොමු කළ යුතු වනවා. ලියුම් කවරයේ ඉහළ වම් කෙළවරේ හෝ විද්‍යුත් පණිවිඩයේ විෂයය වශයෙන් ‘තොරතුරු දැනගැනීමේ අයිතිවාසිකම පිළිබඳ කොමිෂන් සභාවට සාමාජිකයෙකු පත් කිරීම’ යනුවෙන් සඳහන් කළ යුතු බව පාර්ලිමේන්තු සන්නිවේදන අංශය නිවේදනය කරනවා.", "source": "https://www.itnnews.lk/"},
{"title": "රාජ්‍ය සේවකයන්ට දීමනාවක් නොව මූලික වැටුප් වැඩිකිරීමක් සිදු කළා – නි .ඇමති අනිල් ජයන්ත", "url": "https://www.itnnews.lk/2025/03/21/673825/", "cover_image": "https://www.itnnews.lk/wp-content/uploads/2025/03/8-16-860x615.jpg", "date_published": "2025-03-21T10:59:20Z", "content": "රාජ්‍ය සේවකයන්ට දීමනාවක් නොව මූලික වැටුප් වැඩිකිරීමක් සිදු කළ බව කම්කරු අමාත්‍ය සහ ආර්ථික සංවර්ධන නියෝජ්‍ය අමාත්‍ය ආචාර්ය අනිල් ජයන්ත ප්‍රනාන්දු මහතා පවසනවා . අයවැය තුන්වෙනි වර කියවීමේ අවසන් දිනය වන අද(21) විවාදයට එක්වෙමිනුයි නියෝජ්‍ය අමාත්‍යවරයා මේ බව පැවසුවේ . වැඩිදුරටත් අදහස් දක්වමින් නියෝජ්‍ය අමාත්‍යවරයා පැවසුවේ රාජ්‍ය සේවකයන්ගේ මූලික වැටුප වැඩි කිරීමට ආණ්ඩුව කටයුතු කළ බවයි. රාජ්‍ය සේවකයින්ගේ වැටුප් වැඩි නොකර යම් දීමනාවක් ලබා දීමේ හැකියාව රජයට තිබූ බවත් එසේ නොකළ බවද නියෝජ්‍ය අමාත්‍යවරයා පැවසුවා . වැඩිදුරටත් අදහස් දැක්වූ නියෝජ්‍ය අමාත්‍යවරයා ” කිසිවෙක් බලාපොරොත්තු නොවූ විශාල වැටුප් වැඩිවීමක් ආණ්ඩුව සිදු කළා. ඕන්නම් ආණ්ඩුවට තිබුණා වැටුප් වැඩි නොකර යන්න.දීමනාවක් පමණක් දෙන්න. එතනදිත් අපි තීරණය කළා එතනත් වෙනසක් සිදු කළ යුතුයි. ඔවුන්ට වැටුප ලබාදෙන ගමන් ඔවුන්ගේ ශ්‍රම ශක්තිය වැඩිවෙනවා. ඔවුන්ට වඩා වැදගත් වන්නේ මූලික වැටුප වැඩිකිරීමයි.අපි තීන්දු කළේ මූලික වැටුප වැඩි කිරීමට. නමුත් අවාසනාවකට මෙම වැටුප් වැඩිවීම මිනිසුන්ගේ පඩි කපනවා කියලා සමාජයේ කතා බහක් නිර්මාණය වුණා. අපි ඒවා බැහැර කරනවා.”", "source": "https://www.itnnews.lk/"},
{"title": "ගුවන් හමුදාවේ පුහුණු යානයක් කඩා වැටීම පිළිබඳ පරීක්ෂණයක්", "url": "https://www.itnnews.lk/2025/03/21/673713/", "cover_image": "https://www.itnnews.lk/wp-content/uploads/2025/03/ari-860x615.jpg", "date_published": "2025-03-21T05:36:55Z", "content": "ගුවන් හමුදාවේ පුහුණු යානයක් කඩා වැටීම පිළිබඳ පරීක්ෂණ පැවැත්වෙන බව ශ්‍රී ලංකා ගුවන් හමුදාව පවසනවා. සිද්ධිය පිළිබද සොයා බැලීම සඳහා යානා දෙකක් එම ප්‍රදේශයට පිටත් කර හැරි බවයි ගුවන් හමුදාව වැඩිදුරටත් සඳහන් කරන්නේ. ශ්‍රී ලංකා ගුවන් හමුදාවට අයත් කේ එයිට් වර්ගයේ යානයක් අද (21) උදෑසන කඩා වැටුණේ කුරුණෑගල වාරියපොළ මිනුවන්ගැටේ ප්‍රද්ශයේ පොල් වත්තකටයි. යානය අනතුරට ලක්වන මොහොතේ වහා ක්‍රියාත්මක වු නියමුවන් දෙදෙනා පැරෂුට් මාර්ගයෙන් බිමට පැන දිවි බේරාගෙන තිබෙනවා. ඔවුන් දෙදෙනා මේ වන විට කුරුණෑගල ශික්ෂණ රෝහලට ඇතුලත් කර සිටිනවා. කඩා වැටුණු යානය මුළුමනින්ම ගිනි ගෙන විනාශ වී ඇති ආකාරයයි දක්නට ලැබෙන්නේ. එය ත්‍රිකුණාමලය සිට පියාසර කරමින් තිබු පුහුණු යානයක් බව ද වාර්තා වනවා.", "source": "https://www.itnnews.lk/"},
{"title": "තහනම් පිරමීඩ යෝජනා ක්‍රම පිළිබඳව මහ බැංකුවෙන් නිවේදනයක්", "url": "https://www.itnnews.lk/2025/03/21/673817/", "cover_image": "https://www.itnnews.lk/wp-content/uploads/2025/03/fdfdfdf-860x615.jpg", "date_published": "2025-03-21T11:55:50Z", "content": "1988 අංක 30 දරන බැංකු පනතේ 83(ඇ) වගන්තිය උල්ලංඝනය කරමින් Pro Care (Pvt) Ltd සහ Shade of Procare (Pvt) Ltd යන සමාගම් තහනම් පිරමීඩ යෝජනා ක්‍රම පවත්වා ඇති බවටයි වාර්තා වී ඇත්තේ. එමෙන්ම, 1988 අංක 30 දරන බැංකු පනතේ 83 (ඇ) වගන්තියට අනුව තවත් පිරමීඩ යෝජනා ක්‍රම පවත්වාගෙන ගිය ආයතන සම්බන්ධවද මහ බැංකුව සිය නිවේදනය මගින් මහජනතාවට දැනුම් දී තිබෙනවා.", "source": "https://www.itnnews.lk/"},
{"title": "වසර 15ක් පරණ වංචා දූෂණ ගැනත් පරීක්ෂණ සිදු කරනවා – ඇමති වසන්ත", "url": "https://www.itnnews.lk/2025/03/20/673557/", "cover_image": "https://www.itnnews.lk/wp-content/uploads/2025/03/6-20-860x615.jpg", "date_published": "2025-03-20T12:03:16Z", "content": "ඉතිහාසයේ හෙළිදරව් නොවූ පරීක්ෂණ බොහෝ ඇති බවත්, වසර 10 පමණක් නොව 15 පරීක්ෂණ පවා ඉදිරියේදී සිදු කරන බව වෙළෙඳ, වාණිජ, ආහාර සුරක්ෂිතතා සහ සමූපකාර සංවර්ධන අමාත්‍ය වසන්ත සමරසිංහ මහතා පවසනවා . අද(20) පාර්ලිමේන්තුවේදි මුදල් අමාත්‍යංශයේ වැය ශීර්ෂය පිළිබඳ විවාදයට එක්වෙමිනුයි වෙළෙඳ අමාත්‍යවරයා මේ බව පැවසුවේ . ඇතැමුන් ඉතිහාසය අමතක කරන්න හැදුවත් ඉතිහාසය අමතක කර නොහැකි බව පැවසූ අමාත්‍යවරයා මේ රටේ ජනතාව සිදු කළ හානිය වෙනුවෙන් අදාල පුද්ගලයන්ට දඩුවම් ලැබිය යුතු බවද ප්‍රකාශ කර සිටියා . වැඩිදුරටත් අදහස් දක්වමින් අමාත්‍යවරයා මුදල් අමාත්‍යංශයට අදාළ ආයතන 23ක් වැය ශීර්ෂ අද විවාදයට ලක් වෙනවා. මුදල් අමාත්‍යංශයට සම්බන්ධ ඉතිහාසයේ නොවිසඳුන ගැටලු රැසක් තිබෙනවා. 2015 හෙළිදරව් වෙච්ච වංචා පවා තිබෙනවා. දැන් අපිට තමයි ඒ පරීක්ෂණ සිදු කරන්න වෙලා තිබෙන්නේ. දැන් අපි ඉන්නේ 2025. දේශපාලඥයින්ගේ හිතවතුන්ට සල්ලි බෙදපු ගිණුමත් සභාගත කරන්න කියනවා. අර්ජුන ඇලෝසියස්ට අයත් සෙලාන් බැංකුවේ ගිණුමකින් තමයි මෙම මුදල් ගෙවා තිබෙන්නෙ. මෙය සුප්‍රසිද්ධ රහසක්. මෙම සල්ලි දීලා තිබෙන්නේ අරුම පුදුම විදියකට . සල්ලි දීලා තිබෙන්නේ වයින් ස්ටෝර්ස් එකකට. අපි ඒ ගැන ඉදිරියේදී හෙළිදරව් කරන්නම්. සමහරු ඉතිහාසය අමතක කරන්න හදනවා. නමුත් ඉතිහාසය අමතක කරන්න බැහැ. මේ රටේ ජනතාවට සිදුකළ හානිය අමතක කරන්න බැහැ. අදාළ චූදිතයන්ට දඩුවම් ලැබිය යුතු බවද අමාත්‍යවරයා අවධාරණය කර සිටියා .", "source": "https://www.itnnews.lk/"},
{"title": "චීනය කැනේඩියානුවන් 4කට මරණ දඬුවම දෙයි", "url": "https://www.itnnews.lk/2025/03/20/673576/", "cover_image": "https://www.itnnews.lk/wp-content/uploads/2025/03/10-17-860x615.jpg", "date_published": "2025-03-20T12:32:49Z", "content": "චීනය විසින් මත්ද්‍රව්‍ය චෝදනාවලට වරදකරුවන් වූ කැනේඩියානු ජාතිකයින් සිව්දෙනෙකුට මරණ දඬුවම ක්‍රියාත්මක කර තිබෙන බව විදෙස් මාධ්‍ය වාර්තා කරනවා . ඔවුන් සියලු දෙනාම ද්විත්ව පුරවැසිභාවය සහිත පිරිස් බවයි කැනේඩියානු විදේශ අමාත්‍යවරයා පවසා ඇත්තේ . චීනය මත්ද්‍රව්‍ය අපරාධ සම්බන්ධයෙන් දැඩි ප්‍රතිපත්තියක් ක්‍රියාත්මක කරනු ලැබුව ද විදේශිකයින් සඳහා මරණ දඩුවම ක්‍රියාත්මක කිරීම දුර්ලභ අවස්ථාවක් ලෙස සලකනු ලබන බවයි එම වාර්තාවල සඳහන් වන්නේ . කෙසේවෙතත් ජාත්‍යන්තර මානව හිමිකම් සංවිධාන මේ සම්බන්ධයෙන් කනස්සල්ල පළ කර ඇති බව විදෙස් මාධ්‍ය වාර්තා කරනවා .", "source": "https://www.itnnews.lk/"},
{"title": "ලොරි රථයක් සහ ත්‍රීරෝද රථයක් ගැටෙයි – කාන්තාවන් දෙදෙනෙකු ජීවිතක්ෂයට", "url": "https://www.itnnews.lk/2025/03/20/673580/", "cover_image": "https://www.itnnews.lk/wp-content/uploads/2025/03/12-12-860x615.jpg", "date_published": "2025-03-20T12:35:04Z", "content": "නෙළුව – පැලවත්ත මාර්ගයේ ධාවනය වූ ත්‍රීරෝද රථයක් සහ තේ දළු රැගෙන ගිය ලොරි රථයක් මුහුණට මුහුණ ගැටී සිදුවූ රිය අනතුරකින් කාන්තාවන් දෙදෙනකු මියගොස් තිබෙනවා . මෙලෙස මියගොස් ඇත්තේ නෙළුව කළුබෝවිටියාව ප්‍රදේශයේ පදිංචිව සිටි 55 සහ 27 හැවිරිදි කාන්තාවන් දෙදෙනෙක් . ලොරි රථය නෙළුව දෙස සිට පැලවත්ත දෙසට ගමන්කර ඇති අතර, පැලවත්ත දෙස සිට නෙළුව දෙසට ගමන්ගත් ත්‍රිරෝද රථය හතේ කණුව ප්‍රදේශයේදී මුහුණට මුහුණ ගැටී ඇති බවයි පොලීසිය පවසන්නේ . තුවාලකරුවන් මීගහතැන්න රෝහලට රැගෙන ගොස් ඇති අතර, එහිදී දෙදෙනෙකු මියගොස් ඇති බව රෝහල් ආරංචි මාර්ග පවසනවා . ලොරි රථය සහ ත්‍රීරෝද රථය පොලිස් භාරයට ගෙන ඇති අතර, තිනියාවල පොලීසිය වැඩිදුර විමර්ශන සිදුකරනු ලබනවා .", "source": "https://www.itnnews.lk/"},
{"title": "පුංචි ඡන්දයට නාම යෝජනා ලබා දුන් පක්ෂ ගැන දැනුම්දීමක්", "url": "https://www.itnnews.lk/2025/03/20/673586/", "cover_image": "https://www.itnnews.lk/wp-content/uploads/2025/03/nama000-860x615.jpg", "date_published": "2025-03-20T12:41:06Z", "content": "මෙවර පළාත් පාලන ආයතන ඡන්ද විමසීම සඳහා නාම යෝජනා ලබා දුන් පක්ෂ ගැන මැතිවරණ කොමිසන් සභාව නිවේදයක් නිකුත් කර තිබෙනවා. ඒ අනුව නාම යෝජනා ලබා දුන් පක්ෂ සංඛ්‍යාව 107ක්. තවද ස්වාධීන කණ්ඩායම් සංඛ්‍යාව 49ක් නාම යෝජනා භාරදී තිබෙන බවයි එම නිවේදනයේ සඳහන් වන්නේ.", "source": "https://www.itnnews.lk/"},
{"title": "ක්ලීන් ශ්‍රී ලංකා අරමුණු සාක්ෂාත් කර ගැනීමට අදාළව සාකච්ඡාවක්", "url": "https://www.itnnews.lk/2025/03/20/673595/", "cover_image": "https://www.itnnews.lk/wp-content/uploads/2025/03/14-10-860x615.jpg", "date_published": "2025-03-20T15:50:32Z", "content": "“ක්ලීන් ශ්‍රී ලංකා” ජාතික වැඩසටහනේ අරමුණු සාක්ෂාත් කර ගැනීමට අදාළව ඒ ඒ අමාත්‍යාංශවල කාර්යභාරය පිළිබඳ සමාලෝචනය කිරීමේ සාකච්ඡාවක් අදාළ ආයතනවල ප්‍රධානීන්ගේ සහභාගිත්වයෙන් ජනාධිපති මන්දිරය ඉදිරිපිට චාර්ටඩ් ගොඩනැගිල්ලේ දෙවන මහලේදී අද (20) පවත්වා තිබෙනවා . රජයේ ප්‍රමුඛ වැඩසටහනක් ලෙස ක්‍රියාත්මක “ක්ලීන් ශ්‍රී ලංකා” වැඩසටහන වෙනුවෙන් මෙවර අයවැයෙන් රුපියල් බිලියන 05ක ප්‍රතිපාදන වෙන් කෙරුණු අතර එම ප්‍රතිපාදන ඵලදායීව භාවිතයට ගැනීම පිළිබඳ  අදාළ අමාත්‍යාංශ වලින් ලබා දී ඇති ව්‍යාපෘති වාර්තා සහ ඒ අනුව වෙන් කළ හැකි මූල්‍ය ප්‍රතිපාදන පිළිබඳයි මෙහිදී විමසා බලා තිබෙන්නේ . එසේම පාසල්වල යටිතල පහසුකම්  (සනීපාරක්ෂක) වැඩි දියුණු කිරීම, මාර්ග අනතුරු වළක්වා ගැනීම සහ මාර්ග ආරක්ෂාව සම්බන්ධයෙන්මාධ්‍ය මගින් ඉටු කළ හැකි කාර්යභාරය, සංචාරක කර්මාන්තයට අදාළ මාර්ගෝපදේශ සකස් කිරීම, කුලී රථ රියදුරන්ගේ ආකල්ප සහ සදාචාරත්මක හැසිරීම් වැඩිදියුණු කිරීම, මත්ද්‍රව්‍ය සඳහා ඇබ්බැහිවූවන් පුනරුත්ථාපනයට අදාළ තිරසර සැලැස්මක් සකස් කිරීම, ඉහළ මහවැලි පෝෂක ප්‍රදේශවල පාංශු සංරක්ෂණ වැඩසටහන් ක්‍රියාත්මක කිරීම, මහවැලි කලාපවල තෝරාගත් ප්‍රදේශ කිහිපයක පරිසර පද්ධති සංරක්ෂණයට අවශ්‍ය පියවර ගැනීම ඇතුළු රට තුළ සාමාජීය, පාරිසරික මෙන්ම ආචාරධාර්මික පිබිදීමක් ඇති කිරීම වෙනුවෙන් ක්‍රියාත්මක කළ යුතු නව වැඩසටහන් පිළිබඳවද මෙහිදී දීර්ඝ ලෙස සාකච්ඡා කර තිබෙනවා. රාජ්‍ය පාරිපාලන පළාත් සභා සහ පළාත් පාලන අමාත්‍යාංශය, අධ්‍යාපන උසස් අධ්‍යාපන හා වෘත්තීය අධ්‍යාපන අමාත්‍යාංශය, සෞඛ්‍ය හා ජනමාධ්‍ය අමාත්‍යාංශය, මහජන ආරක්ෂක හා පාර්ලිමේන්තු කටයුතු අමාත්‍යාංශය, කර්මාන්ත හා ව්‍යවසාය සංවර්ධනය අමාත්‍යාංශය, විදේශ කටයුතු, විදේශ  රැකියා සහ සංචාරක අමාත්‍යාංශය, පරිසර අමාත්‍යාංශය, කෘෂි කර්ම පශු සම්පත්, ඉඩම් හා වාරිමාර්ග අමාත්‍යාංශය යන අමාත්‍යාංශවල සහ මුදල් කොමිෂන් සභාව, සංචාරක සංවර්ධන අධිකාරිය, අන්තරායකර ඖෂධ පාලක ජාතික මණ්ඩලය, මහවැලි සංවර්ධන අධිකාරිය, වනජීවි දෙපාර්තමේන්තුව යන ආයතන නියෝජනය කරමින් ජ්‍යෙෂ්ඨ නිලධාරිහු මෙම සාකච්ඡාවට එක්ව තිබෙනවා .", "source": "https://www.itnnews.lk/"},
{"title": "රුසියාව යුක්රේනයේ රෝහල් දෙකකට ප්‍රහාර එල්ල කරයි", "url": "https://www.itnnews.lk/2025/03/19/673231/", "cover_image": "https://www.itnnews.lk/wp-content/uploads/2025/03/pana-860x615.jpg", "date_published": "2025-03-19T10:50:38Z", "content": "දින 30ක සටන් විරාමයක් සඳහා වූ ඇමරිකානු යෝජනාව රුසියා ජනාධිපති ව්ලැඩිමීර් පුටින් ප්‍රතික්ෂේප කිරීමෙන් පසු රුසියාව හා යුක්රේනය  එකිනෙකාට ප්‍රහාර එල්ල කරමින් සිටිනවා. බොහෝ ප්‍රහාර වල ඉලක්කයන් වී ඇත්තේ යටිතල පහසුකම්. යුක්රේනයේ උතුරු සුමි කලාපයේ රෝහල් දෙකකට රුසියානු හමුදා ඩ්‍රෝන ප්‍රහාර එල්ල කළ බව යුක්රේන බලධාරීන් පවසනවා. බොහෝ පිරිසක් තුවාල ලබා ඇති බවයි වාර්තා වන්නේ. කෙසේ වෙතත් යුක්රේනය පිළිබඳ සාකච්ඡා සෞදි අරාබියේදී තවදුරටත් පවත්වනු  ඇතැයි එක්සත් ජනපද නියෝජිත ස්ටීව් විට්කොෆ් පවසනවා. පුටින් සහ ට්‍රම්ප් දුරකථන ඇමතුම අතරතුර, යුක්රේනය සහ රුසියාව අතර සිරකරුවන් 175 දෙනෙකු හුවමාරු කර ගැනීමට එකඟ වුණා.", "source": "https://www.itnnews.lk/"},
{"title": "ජනක රත්නායකට නොතීසි", "url": "https://www.itnnews.lk/2025/03/19/673267/", "cover_image": "https://www.itnnews.lk/wp-content/uploads/2025/03/fasdafsdagss-860x615.jpg", "date_published": "2025-03-19T11:00:56Z", "content": "මහජන උපයෝගීතා කොමිෂන් සභාවේ හිටපු සභාපති ජනක රත්නායක මහතාට කොටුව මහේස්ත්‍රාත් අධිකරණය නොතිසි නිකුත් කර තිබෙනවා. අවිවාහක කාන්තාවක අපයෝජනය කර සිය ලේකම්වරියක ලෙස ආයතනයේ සේවයේ යොදවමින් දිගින් දිගටම ඇය අපයෝජනයට ලක්කරමින් විඩියෝ කර ඒවා මුදා හරින බවට තර්ජනය කිරීම ඔහුට එරෙහි චෝදනාවයි. මෙම චෝදනාවට ඔහු සැකකරුවෙකු ලෙස නම් කරන බව අපරාධ පරීක්ෂණ දෙපාර්තමේන්තුවේ පරිගණක අපරාධ විමර්ෂණ ඒකකය අධිකරණයට දැනුම් දී තිබෙන අතර ඒ අනුව අ‍ප්‍රේල් දෙවන දා අධිකරණයේ පෙනී සිටින ලෙස ඔහුට නොතිසි නිකුත් කෙරුණා.", "source": "https://www.itnnews.lk/"},
{"title": "වැලිකන්ද හිටපු ස්ථානාධිපති අත්අඩංගුවට ගන්නැයි නියෝගයක්", "url": "https://www.itnnews.lk/2025/03/19/673269/", "cover_image": "https://www.itnnews.lk/wp-content/uploads/2025/03/poli-860x615.jpg", "date_published": "2025-03-19T11:22:43Z", "content": "වැලිකන්ද පොලීසියේ හිටපු ස්ථානාධිපතිවරයා අත්අඩංගුවට ගැනීම සඳහා පොලොන්නරුව මහේස්ත්‍රාත් අධිකරණයෙන් නියෝගයක් නිකුත් කර තිබෙනවා. වැලිකන්ද හිටපු පොලිස් ස්ථානාධිපතිවරයා අත්අඩංගුවට ගෙන අධිකරණයට ඉදිරිපත් කරන ලෙස පොලොන්නරුව අංක 2 මහේස්ත්‍රාත් අධිකරණය  පොලීසියට ඊයේ නියෝග කළා. වැලිකන්ද පොලීසිය මීට මාස කිහිපයකට පෙර  ගවයින් 20 දෙනෙකු සමග සැකකරුවන්  දෙදෙනෙකු අත්අඩංගුවට  ගෙන අධිකරණයට ඉදිරිපත් කර තිබුණා. එහිදී අධිකරණය නියෝග කර තිබුණේ අදාළ ගවයන් රජයේ ගොවිපලකට භාර දීමටයි. එහෙත් හිටපු ස්ථානාධිපතිවරයා එම නියෝගයට පටහැනිව ක්‍රියා කරමින්  ගවයන් යළි ජාවාරම්කරුවන් දෙදෙනාටම විකුණා තිබුණා. අධිකරණ නියෝගයට පටහැනිව ක්‍රියාකිරීම හේතුවෙනුයි  හිටපු ස්ථානාධිපතිවරයා අත්අඩංගුවට ගැනීමට අධිකරණය නියෝගය කර ඇත්තේ. ඔහුට විදෙස්ගමන් තහනමක් ද ලබාදී තිබූ අතර අදාළ සිද්ධිය සම්බන්ධයෙන් නිර්නාමික පෙත්සම් මගින් පොලොන්නරුව මහේස්ත්‍රාත්වරයාට කරුනු දක්වා ඇති බව ද වාර්තා වනවා. එමෙන්ම මහේස්ත්‍රාත්වරයා මේ සම්බන්ධයෙන් පෞද්ගලිකව තොරතුරු සොයා බලා ඇති බවයි වාර්තා වන්නේ.", "source": "https://www.itnnews.lk/"},
{"title": "දේශීය ආදායම් කොමසාරිස් වෙනස් වෙයි", "url": "https://www.itnnews.lk/2025/03/19/673278/", "cover_image": "https://www.itnnews.lk/wp-content/uploads/2025/03/b-860x615.jpg", "date_published": "2025-03-19T12:35:56Z", "content": "දේශීය ආදායම් කොමසාරිස් ජනරාල් තනතුරට ආර්.පී.එච්. ප්‍රනාන්දු මහත්මිය පත්කර තිබෙනවා. ඒ අනුව, ඇය හෙට (20) සිට ක්‍රියාත්මක වන පරිදි දේශීය ආදායම් දෙපාර්තමේන්තුවේ 39 වන කොමසාරිස් ජෙනරාල්වරිය ලෙස කටයුතු කිරීමට නියමිතයි. දේශීය ආදායම් කොමසාරිස් ජනරාල් වශයෙන් සේවය කළ ඩබ්ලිව්.ඒ.එස්. චන්ද්‍රසේකර මහත්මිය පසුගිය පෙබරවාරි 28 වන දින සිට රාජ්‍ය සේවයෙන් විශ්‍රාම ලබා තිබුණා.", "source": "https://www.itnnews.lk/"},
{"title": "මෙවර අයවැය දත්ත මත පදනම්ව සැලසුම්සහගතව ක්‍රියාත්මක අයවැයක්", "url": "https://www.itnnews.lk/2025/03/19/673285/", "cover_image": "https://www.itnnews.lk/wp-content/uploads/2025/03/site-860x615.jpg", "date_published": "2025-03-19T16:02:14Z", "content": "මෙවර අයවැය දත්ත මත පදනම්ව විද්‍යාත්මකව හා සැලසුම්සහගතව ක්‍රියාත්මක වන අයවැයක් බව ජනාධිපති අනුර කුමාර දිසානායක මහතා පවසනවා. ජනාධිපති අනුර  කුමාර දිසානායක මහතා මේ බව සඳහන් කළේ විශේෂඥ වෛද්‍යවරුන්ගේ සංගමයේ නිලධාරීන් සමග ද ජනාධිපති කාර්යාලයේ පැවති සාකච්ඡාවකදීයී. ඉතිහාසයේ විවිධ රජයන් ණය ලබාගැනීමේදී එම ණය ආපසු ගෙවීම මගින් ආර්ථිකයට සිදු වන බලපෑම අධ්‍යනය කර නොමැති බවයි මෙහිදී ජනාධිපතිවරයා සඳහන් කර තිබෙන්නේ. එහෙත් තම රජය එවැනි අවිධිමත් ණය ලබාගැනීම් හෝ අවිධිමත් ආර්ථික ක්‍රියාකාරකම් සිදු නොකරන බවත් ආර්ථික තිරසාරත්වය කෙරෙහි රජයේ ඉහළ අවධානය යොමු කර ඇති බවත් මෙහිදී විශේෂඥ වෛද්‍යරුවරුන් හමුවේ ජනාධිපතිවරයා අවධාරණය කර තිබෙනවා. තම සංගමයට සේවා ව්‍යාවස්ථාවක් සැකසීම මෙන්ම වෘත්තීය ගැටලු පිළිබඳවත් විශේෂඥ වෛද්‍යවරුන් ජනාධිපතිවරයා දැනුවත් කර තිබෙනවා. මෙවර අයවැයෙන් සිදු කරන ලද මූලික වැටුප් වැඩි කිරීම, විශ්‍රාම වැටුප්තල ඉහළ දැමීම හා ආදායම් බදුසීමාව ඉහළ දැමීම වැනි කරුණු පිළිබඳව විශේෂඥ වෛද්‍යවරුන් රජයට සිය ප්‍රසාදය පල කර තිබෙනවා. සෞඛ්‍ය සේවකයින්ගේ ආරක්ෂාව ඇතුළු කරුණ රැසක් සහිත යෝජනා මාලාවක් ද මෙහිදී ජනාධිපතිවරයා වෙත භාරදී ඇති බවයි වාර්තා වන්නේ. අමාත්‍ය වෛද්‍ය නලින්ද ජයතිස්ස,  ජනාධිපති ලේකම් ආචාර්ය නන්දික සනත් කුමානායක,   විශේෂඥ වෛද්‍යවරුන්ගේ සංගමයේ සභාපති විශේෂඥ වෛද්‍ය ඩී.කේ.එස්.එන් යසවර්ධන මහතා ඇතුළු පිරිසක් මෙම සාකච්ඡාවට එක් වුණා.", "source": "https://www.itnnews.lk/"},
{"title": "එක්සත් රාජධානියේ තැපැල් සේවයෙන් නිකුත් කළ දේ", "url": "https://www.itnnews.lk/2025/03/20/673531/", "cover_image": "https://www.itnnews.lk/wp-content/uploads/2025/03/THAPALLL-860x615.jpg", "date_published": "2025-03-20T10:26:57Z", "content": "ජනප්‍රවාදවල පවතින ප්‍රබන්ධ චරිත සහිත මිත්‍යා ජීවීන් පිළිබඳ තොරතුරු ඇතුළත් මුද්දර කට්ටලයක් එක්සත් රාජධානියේ රාජකීය තැපැල් සේවය මගින් නිකුත් කර තිබෙන බව විදෙස් මාධ්‍ය වාර්තා කරනවා. ලන්ඩනයේ වෙසෙන කලාකරුවකු වන ඇඩම් සිම්ප්සන්ස් විසින් නිර්මාණය කරන ලද මෙම නිදර්ශන අතර නෙස් මොන්ස්ටර් / කෝනිෂ් පිස්කීස් සහ වියෝවුල්ෆ් හා ග්‍රෙන්ඩෙල් යන මිත්‍යා චරිත ඇතුළත් වන බව එරට මාධ්‍ය වාර්තා කළා. එක්සත් රාජධානියේ විවිධ ප්‍රදේශවලින් නියෝජනය වන මුද්දර 08 ක් මේ අනුව නිකුත් කර තිබෙනවා. මිත්‍යාවන් සහ ජනප්‍රවාද සහිත අනෙකුත් මුද්දරවල වේල්ස් මිත්‍යා කතාවල සහ අයර්ලන්ත වීර චරිත ද ඇතුළත් වන බවයි එරට මාධ්‍ය වාර්තා කරන්නේ.", "source": "https://www.itnnews.lk/"},
{"title": "ලෝක සතුටු වාර්තාවේ පළමු තැන ෆින්ලන්තයට", "url": "https://www.itnnews.lk/2025/03/20/673491/", "cover_image": "https://www.itnnews.lk/wp-content/uploads/2025/03/Finland-860x615.png", "date_published": "2025-03-20T09:23:34Z", "content": "ලෝක සතුටු වාර්තාවේ පළමු ස්ථානයට ෆින්ලන්තය පත්ව තිබෙනවා. මෙවර විශේෂත්වය වන්නේ ඇමෙරිකාව මෙතෙක් පැවති පහළම ස්ථානයට පත්ව තිබීමයි. ඔක්ස්ෆර්ඩ් විශ්වවිද්‍යාලය එක්සත් ජාතීන්ගේ තිරසර සංවර්ධන  විසඳුම් ජාලය සමග එක්ව ලෝක සතුටු දර්ශකය ප්‍රකාශයට පත්කළා. ඒ රටවල් 147ක් පාදක කරගනිමිනුයි. සෞඛ්‍ය , ආර්ථික , නිදහස, ත්‍යාගශීලිභාවය , දූෂණයෙන් තොරවීම ආදි  විවිධ සාධක ලෝක සතුටු දර්ශකයේදී සැලකිල්ලට ගන්නවා. ලෝක සතුටු වාර්තාවේ පළමු ස්ථානයට ෆින්ලන්තය පත්වෙද්දී ඇමෙරිකාව 24වන ස්ථානය දක්වා පහත වැටී තිබෙනවා. එහෙත් ඔස්ටාරිකාව සහ මෙක්සිකෝව පළමු දස දෙනා අතරට පැමිණීම විශේෂත්වයක්. සමාජ හුදෙකලාව සහ දේශපාලන හේතූන් 2025 ලෝක සතුටු වාර්තාවේ මෙතෙක් පැවති පහළම ශ්‍රේණිගත කිරීම දක්වා ඇමෙරිකාව පත්වීමට හේතු වී තිබෙනවා. ඩෙන්මාර්කය ,අයිස්ලන්තය, ස්වීඩනය , නෙදර්ලන්තය, කොස්ටාරිකාව, නෝර්වේ,ඊශ්‍රායලය ,ලක්සම්බර්ග් සහ මෙක්සිකෝව පිළිවෙලින් දර්ශකයේ ඉහළම ස්ථානවල පසුවනවා. පහළම ස්ථානයේ පසුවන්නේ ඇෆ්ගනිස්ථානයයි. සියරාලියෝන් , ලෙබනනය, මලාවි,සිම්බාබ්වේ, බොට්ස්වානා, කොංගෝ , යේමනය , කොමරෝස් සහ ලෙසෝතෝ යන රටවල් ද පහළම ස්ථානයන්හි පසුවන බවයි වාර්තාවල දැක්වෙන්නේ.", "source": "https://www.itnnews.lk/"}
]