[
  {
    "title": "සාමාන්‍ය පෙළ විභාග අපේක්ෂකයින්ට විශේෂ දැනුම්දීමක්",
    "url": "https://sinhala.adaderana.lk/news.php?nid=207653",
    "cover_image": "https://s3.amazonaws.com/adaderanasinhala/1741877814-school-h-j-L.jpg",
    "date_published": "2025-03-13T20:22:00Z",
    "content": "මෙවර සාමාන්‍ය පෙළ විභාගයට පෙනී සිටීම සඳහා මෙතෙක් ජාතික හැඳුනුම්පත් තොරතුරු තහවුරු කිරීමේ ලිපි ලබානොගත් අපේක්ෂකයින්ට විශේෂ දැනුම්දීමක් සිදුකර තිබේ.  ඒ අනුව, අදාළ විභාග අපේක්ෂකයකු වේ නම්, ඔවුන් සඳහා ජාතික හැඳුනුම්පතෙහි තොරතුරු තහවුරු කිරීමේ ලිපි නිකුත් කිරීම සඳහා පමණක් 2025.03.15 වන සෙනසුරාදා පුද්ගලයන් ලියාපදිංචි කිරීමේ දෙපාර්තමේන්තුවේ ප්‍රධාන කාර්යාලය සහ ගාල්ල, කුරුණෑගල, වවුනියාව, මඩකලපුව හා නුවරඑළිය යන දිස්ත්‍රික්කවල පිහිටි පළාත් කාර්යාල පෙරවරු 8.30 සිට පස්වරු 12.30 දක්වා විවෘතව තැබෙනු ඇත. අදාල ලිපිය   දරණ පුද්ගලයන් ලියාපදිංචි කිරීමේ දෙපාර්තමේන්තුවේ නිල වෙබ් අඩවියට පිවිස බාගත කිරීමටද පහසුකම් ලබා දී ඇත. මේ වනතෙක් ඉල්ලුම්පත් ඉදිරිපත් නොකළ මෙවර අධ්‍යයන පොදු සහතික පත්‍ර (සා.පෙළ) විභාගයට පෙනී සිටින පාසල් ඉල්ලුම්කරුවන් වේ නම්, ඒ සඳහා විදුහල්පති හෝ ග්‍රාම නිලධාරි විසින් සහතික කළ නිසි ලෙස සම්පූර්ණ කරන ලද ඉල්ලුම්පත් රැගෙන පැමිණිය යුතු බවද වැඩිදුරටත් දන්වා සිටී. අධ්‍යයන පොදු සහතික පත්‍ර සාමාන්‍ය පෙළ විභාගය 2025 වර්ෂයේ මාර්තු මස 17 දින සිට පැවැත්වීමට නියමිත ය.",
    "source": "https://sinhala.adaderana.lk/"
  },
  {
    "title": "බූස්ස හිටපු අධිකාරී ඝාතනය - සැකසහිත යතුරුපැදි 2ක් සොයාගනී",
    "url": "https://sinhala.adaderana.lk/news.php?nid=207654",
    "cover_image": null,
    "date_published": "2025-03-13T21:16:00Z",
    "content": "ගාල්ල අක්මීමන, තලගහ ප්‍රදේශයේදී බූස්ස බන්ධනාගාරයේ හිටපු අධිකාරීවරයෙකු වෙඩිතබා ඝාතනය කිරීමට පැමිණි බවට සැක කෙරෙන යතුරුපැදි 2ක් සොයාගෙන තිබේ. ඒ යක්කලමුල්ල ප්‍රදේශයේදී ය. බූස්ස බන්ධනාගාරයේ හිටපු අධිකාරී සිරිදත් ධම්මික මහතාව අද (13) පස්වරුවේ වෙඩිතබා ඝාතනය කෙරුණි. අක්මීමන, තලගහපිටියේ පිහිටි ඔහුගේ නිවසේදී නාඳුනන වෙඩික්කරුවකු විසින් ඝාතනය සිදුකර පලාගොස් ඇති බව පොලීසිය පැවසීය. විශ්‍රාමික බන්ධනාගාර අධිකාරී සිරිදත් ධම්මික මහතාගේ අක්මීමන, තලගහපිටිය ප්‍රදේශයේ පිහිටි නිවසේදී අද පස්වරු 4.30ට පමණ මෙම වෙඩිතැබීම සිදුවී තිබුණි. \r\n           \r\nයතුරුපැදියකින් පැමිණි නාඳුනන පුද්ගලයන් දෙදෙනෙකු විසින් පිස්තෝල වර්ගයේ ගිනිඅවියකින් වෙඩිතබා පලාගොස් ඇති බව පොලීසිය පැවසීය. රෝහල් ආරංචි මාර්ග සඳහන් කළේ, වෙඩි ප්‍රහාරයෙන් තුවාල ලැබූ විශ්‍රාමික බන්ධනාගාර අධිකාරීවරයා කරාපිටිය රෝහලට ඇතුළත් කරන විටත් මියගොස් සිටි බවය. වෙඩික්කරු විසින් ඔහුගේ හිස ප්‍රදේශයට වෙඩි ප්‍රහාර එල්ල කර තිබුණි. කෙසේවෙතත් වෙඩි තැබීමට හේතුව මෙතෙක් අනාවරණ වී නොමැත. 61 හැවිරිදි සිරිදත් ධම්මික මහතා දරුණු අපරාධකරුවන් රඳවා සිටින බූස්ස අධිආරක්ෂිත බන්ධනාගාරයේ අධිකාරීවරයා ලෙස කලක් සේවය කර තිබුණි. එහිදී ඔහුට පාතාල තර්ජන ද එල්ලවී ඇති බව පොලිසිය පැවසීය. ඝාතනය සම්බන්ධයෙන් අක්මීමන පොලිසිය ඇතුළු පොලිස් කණ්ඩායම් 4ක් වැඩිදුර විමර්ශන සිදුකරයි.",
    "source": "https://sinhala.adaderana.lk/"
  },
  {
    "title": "රනිල්ගෙන් තැනක් නොලද ලක්ෂ්මන් විජේමාන්න සබජ සරණ යයි",
    "url": "https://sinhala.adaderana.lk/news.php?nid=207652",
    "cover_image": "https://s3.amazonaws.com/adaderanasinhala/1741879989-sajith-P-L.jpg",
    "date_published": "2025-03-13T19:55:00Z",
    "content": "කළුතර දිස්ත්‍රික් හිටපු පාර්ලිමේන්තු මන්ත්‍රී ලක්ෂ්මන් විජේමාන්න මහතා එක්සත් ජාතික පක්ෂයෙන් ඉවත් වී තිබේ. ඒ අනුව ඔහු සමගි ජන බලවේගය සමග එක්වූ බව පවසයි. එක්සත් ජාතික පක්ෂය සඳහා නව ආසන සංවිධායකවරු සහ දිස්ත්‍රික් නායකයින් පත් කිරීම ඊයේ (12) සිදුකෙරුණි. එහිදි හිටපු පාර්ලිමේන්තු මන්ත්‍රී රාජිත සේනාරත්න මහතා කළුතර දිස්ත්‍රික් නායකත්වයට පත්කිරීම පිළිබඳ කළුතර ආසන සංවිධායක ලෙස පත් කෙරුණු ලක්ෂ්මන් විජේමාන්න මහතා සිය විරෝධය පළ කර තිබුණි.",
    "source": "https://sinhala.adaderana.lk/"
  },
  {
    "title": "ජනපති සහ විශ්වවිද්‍යාල ආචාර්ය සමිති සම්මේලනය අතර හමුවක්",
    "url": "https://sinhala.adaderana.lk/news.php?nid=207650",
    "cover_image": "https://s3.amazonaws.com/adaderanasinhala/1741871170-he_L.jpg",
    "date_published": "2025-03-13T18:21:00Z",
    "content": "ජනාධිපති අනුර කුමාර දිසානායක මහතා සහ විශ්වවිද්‍යාල ආචාර්ය සමිති සම්මේලනය (FUTA) අතර හමුවක් ජනාධිපති ලේකම් කාර්යාලයේදී අද (13) පෙරවරුවේ පවත්වා තිබේ.  විශ්වවිද්‍යාල ආචාර්යවරුන් මේ වන විට මුහුණ දී ඇති ගැටලු පිළිබඳව මෙහිදී ජනාධිපතිවරයා දැනුවත් කෙරුණු අතර ඒවාට ලබා දිය හැකි විසඳුම් පිළිබඳව ද සාකච්ඡා කර ඇත.  මේ වන විට ශ්‍රී ලංකාව ජාත්‍යන්තර මූල්‍ය අරමුදලේ වැඩසටහනට ඇතුළත්ව ඇති බැවින් එහි නිර්දේශ සහ පරාමිතීන්ට අනුව කටයුතු කිරීමට රජයට සිදුව ඇති බවද, ඒ අනුව වියදම් සීමාවන්ට යටත්ව ප්‍රමුඛතා හඳුනා ගනිමින් මෙවර අයවැය යෝජනා සකස් කර තිබෙන අතර, අධ්‍යාපනයට සහ සෞඛ්‍යට ප්‍රමුඛත්වය දී ඇති බවත්, මෙම අසීරු තත්ත්වය යටතේදී පවා රාජ්‍ය සේවයේ විශාලතම මූලික වැටුප් වැඩි වීම මෙවර අයවැයේදී සිදුකර ඇති බවත් මෙහිදී සඳහන් කළ බව ජනාධිපති මාධ්‍ය අංශය කළ නිවේදනයේ සඳහන් වේ. මෙහිදී අදහස් දැක්වූ ජනාධිපති අනුර කුමාර දිසානායක මහතා සඳහන් කළේ සියලු වෘත්තීකයන්ගේ ගැටලු පිළිබඳව රජයට මනා අවබෝධයක් ඇති බවත්, ඒ පිළිබඳ සංවේදීව කටයුතු කරමින් සියලුදෙනාගේ අයිතින් සුරක්ෂිත කිරීමට රජය කැප වී සිටින බවත්ය.  අග්‍රාමාත්‍ය සහ අධ්‍යාපන අමාත්‍ය ආචාර්ය හරිනි අමරසූරිය, නාගරික සංවර්ධන, ඉදිකිරීම් හා නිවාස අමාත්‍ය අනුර කරුණාතිලක යන මහත්ම මහත්මීන් සහ විශ්වවිද්‍යාල ආචාර්ය සමිති සම්මේලනයේ  සභාපති ආචාර්ය අනුරුද්ධ කරුණාරත්න, ලේකම් ජ්‍යෙෂ්ඨ කථිකාචාර්ය  චාරුදත්ත. බී. ඉලංගසිංහ යන මහත්වරු ඇතුළු විශ්වවිද්‍යාල ආචාර්ය සමිති සම්මේලනයේ නිලධාරීහු පිරිසක් මෙම අවස්ථාවට එක්ව සිටි බව සඳහන් වේ.",
    "source": "https://sinhala.adaderana.lk/"
  },
  {
    "title": "බූස්සෙන් විශ්‍රාම ගිය SPව අක්මීමන දී ඝාතනය කෙරේ",
    "url": "https://sinhala.adaderana.lk/news.php?nid=207649",
    "cover_image": "https://s3.amazonaws.com/adaderanasinhala/1741868731-shoot_L.jpg",
    "date_published": "2025-03-13T17:21:00Z",
    "content": "ගාල්ල අක්මීමන, තලගහ ප්‍රදේශයේදී බූස්ස බන්ධනාගාරයේ හිටපු නිලධාරියෙකු වෙඩි තබා ඝාතනය කර තිබේ. අද (13) පස්වරුවේ ඔහුගේ නිවසට පැමිණි නාඳුනන තුවක්කුකරුවකු මෙම වෙඩි තැබීම සිදුකර පලාගොස් ඇතිබව අක්මීමන පොලීසිය පවසයි. වෙඩි වැදීමෙන් හිටපු බන්ධනාගාර නිලධාරිවරයා එම ස්ථානයේදීම ජිවිතක්ෂයට පත්ව තිබේ. මෙලෙස ජීවිතක්ෂයට පත්ව ඇත්තේ 61 හැවිරිදි බූස්ස බන්ධනාගාරයේ, බන්ධනාගාර අධිකාරිවරයෙකු ලෙස සේවය කළ පුද්ගලයෙකු බව සඳහන් වේ. මෙම බන්ධනාගාර අධිකාරිවරයා පසුගිය වසරේ මාර්තු මාසයේ දී විශ්‍රාම ලබා ඇතිබව වාර්තා වේ. කෙසේවෙතත් කවුරුන් විසින් කුමන හේතුවක් මත මෙම ඝාතනය සිදුකළේ ද යන්න මේ වනතෙක් තොරතුරු වාර්තා වී නොමැත. අක්මීමන පොලීසිය මේ සම්බන්ධයෙන් වැඩිදුර විමර්හන සිදුකරයි.",
    "source": "https://sinhala.adaderana.lk/"
  },
  {
    "title": "සමාජයට බිය නොවී යුක්තිය ඉල්ලන වෛද්‍යවරිය",
    "url": "https://sinhala.adaderana.lk/news.php?nid=207648",
    "cover_image": "https://s3.amazonaws.com/adaderanasinhala/1741867339-galnawa-sakakaru-hh--L.jpg",
    "date_published": "2025-03-13T17:13:00Z",
    "content": "අනුරාධපුර ශික්ෂණ රෝහලේ වෛද්‍යවරියක් දූෂණය කිරීමේ සිද්ධිය සම්බන්ධයෙන් පොලීසිය 'බී' වාර්තාවක් මගින් අධිකරණයට කරුණු දැනුම්දී තිබේ. ඒ අනුව සිද්ධියට මුහුණ දුන් වෛද්‍යවරිය පැමිණිල්ල මගින් පොලිසීයට පවසා ඇත්තේ, පසුගිය 10 වනදා සවස 3:30 දක්වා තමා රාජකාරි කළ බවත් රාජකාරි නිමවා නේවාසිකාගාරයට පැමිණ පසුව ත‍්‍රිරෝද රථයකින් රුවන්වැලිසෑයට ගොස් රුවන්වැලිසෑය වැඳපුදා ගෙන නැවත ත‍්‍රිරෝද රථයකින් සවස 6:30ට පමණ නේවාසිකාගාරයට පැමිණි බවත් ඇය වැඩිදුරටත් පවසා තිබේ. එසේ පැමිණ තම කාමරයට ඇතුළුවීමට දොර අරින අවස්ථාවේ  තමා පිටුපසින් කිසිවෙකු සිටින බව දැනී පිටුපස හැරී බලනවාත් සමඟම තම කාමරයට ඉදිරිපස කාමරයේ දොරට හේත්තු වී සිටි පුද්ගලයෙකු බෙල්ලට පිහියක් තබා අනෙක් අතින් කට වසා කෑගහන්න එපා දොර අරන්න කියා පැවසීමෙන් පසුව බිය වූ තමා කාමරයේ දොර විවෘත කළ පසුව තමා කාමරයට තල්ලූ කළ බවද ඇය සඳහන් කරයි. අනුරාධපුර ශික්ෂණ රෝහලේ වෛද්‍යවරිය සිය පැමිණිල්ල මගින් පොලිසියට ඒ බව පවසා ඇති බව අනුරාධපුර මූලස්ථාන පොලිසිය අනුරාධපුර ප‍්‍රධන මහේස්ත‍්‍රාත් නාලක සංජීව ජයසූරිය මහතාට දැනුම් දුන්නේය. සිද්ධියට සම්බන්ධ සැකකරු අඩි 5යි අඟල් 8ක් පමණ උස පුද්ගලයෙකු බවත් ඔහු කමිසයක් ඇඳ නොසිටි තලෙළු කෙට්ටු පුද්ගලයෙකු බවත් කොණ්ඩය කොටට කපා සිටි අයෙකු බවත්  අපිළිවෙලට සහ අපිරිසිදුව සිටි පුද්ගලයෙකු බවත් වයස අවුරුදු 30ත් 35ත් අතර පුද්ගලයෙකු බවත් වෛද්‍යවරිය පවසා තිබේ. වෛද්‍යවරිය පොලීසියට කළ පැමිණිල්ල සම්බන්ධයෙන් පොලීසිය අධිකරණයට ඉදිරිපත් කළ බී වාර්තාවෙන් තවදුරටත් දැනුම්දී තිබුණේ, දූෂණයට පෙර සැකකරු කාමරයේ දොර වසා විදුලි පහන් දල්වා අවට පරික්ෂා කර බලා පසුව නාන කාමරයේ පමණක් විදුලි පහන්  දල්වා තිබේ.  යනුවෙන් ද එම පුද්ගලයා ප‍්‍රකාශ කළ බවද වෛද්‍යවරිය ස්වකීය ප‍්‍රකාශයේදී පැවසූ බවද පොලීසිය අධිකරණයට දැනුම්දුනි. පසුව සැකකරු තමාව දූෂණය කර බැඳ දමා ඉන් පිටව ගිය බවත් තමා විසින්ම බැමි ලිහාගෙන අනුරාධපුර ශික්ෂණ රෝහලට ගොස් තමා සේවය කරන වාට්ටුවේ සිටි වෛද්‍යවරයාට මෙම සිද්ධිය දැනුම්දුන් බවත් පවසා තිබේ. එහිදී එම වෛද්‍යවරයාගේ දුරකථනයෙන් සිය පියාට සහ සමන්තුරේ රෝහලේ සේවය කරන වෛද්‍යවරයෙකු වන තම ළඟම මිතුරාට දැනුම්දී ඇත. මෙම අපරාධය සිදුකළ පුද්ගලයාව නැවත දුටුවහොත් හඳුනාගැනීමට හැකි බවද ඇය පොලීසිය හමුවේ පවසා තිබේ. පොලිසිය අධිකරණයට දැක්වූ මෙම කරුණු සැලකිල්ලට ගත් අනුරාධපුර ප‍්‍රධාන මහේස්ත‍්‍රාත් නාලක සංජීව ජයසූරිය මහතා, පොලිසියට නියෝග කළේ මෙම අපරාධය සම්බන්ධයෙන් සිදුකෙරෙන විමර්ශනවල ප‍්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙසය. සැකකාර හිටපු යුද හමුදා සෙබළා පැය 48ක කාලයක් රඳවා තබාගෙන ප්‍රශ්න කර යළි අධිකරණය හමුවට ඉදිරිපත් කරන ලෙස අනුරාධපුර ප්‍රධාන මහේස්ත්‍රාත් නාලක සංජීව ජයසූරිය මහතා මෙහිදී අනුරාධපුර මූලස්ථාන පොලිසියට නියෝග කළේය. මෙසේ රඳවාගෙන ප්‍රශ්න කෙරෙනුයේ මෙම අපරාධයේ ප්‍රධාන සැකකරු වන ගල්නෑව නව නගරය ප්‍රදේශයේ පදිංචි නිලන්ත මදුරංග රත්නායක නැමති 34 හැවිරිදි පුද්ගලයෙකි. සැකකරු මහේස්ත්‍රාත්වරයා හමුවට ඉදිරිපත් කළ අවස්ථාවේදී, තමාට පොලිසියෙන් අමානුෂික ලෙස පහරදුන් බව ඔහු මහේස්ත්‍රාත්වරයා දැන්වීය.",
    "source": "https://sinhala.adaderana.lk/"
  },
  {
    "title": "ඝාතනයකට සම්බන්ධ සැකකාරියක් කටුනායක දී අත්අඩංගුවට",
    "url": "https://sinhala.adaderana.lk/news.php?nid=207651",
    "cover_image": "https://s3.amazonaws.com/adaderanasinhala/1741874950-arrested_L.jpg",
    "date_published": "2025-03-13T19:31:00Z",
    "content": "සීදුව, වෑත්තෑව ප්‍රදේශයේ පිහිටි විහාරස්ථානයක හිමිනමක් ගෙල සිරකර ඝාතනය කිරීම හා දේපළ සොරකම් කිරීමේ අපරාධයක් සම්බන්ධ සැකකාරියක් අත්අඩංගුවට ගෙන තිබේ.  2022.09.14 වන දින මෙම අපරාධය සිදුව ඇති අතර ඒ සම්බන්ධයෙන් සීදුව පොලිස් ස්ථානය මඟින්  ආරම්භ කර තිබු විමර්ශනවලට අනුව මෙම සැකකාරය අත්අඩංගුවට ගත් බව පොලීසිය පවසයි. ඝාතනය සම්බන්ධයෙන් සිදුකළ විමර්ශන වලදී හෙළි වී ඇත්තේ එම විහාරස්ථානයේම වැඩවාසය කළ හිමිනමක් විසින් මෙම ඝාතනය සිදුකර ඇති බවත් එම හිමිනම සමඟ සම්බන්ධකම් පැවැත්වූ විදේශගතව සිටින කාන්තාවක් මෙම ඝාතනය සිදුකිරීම සඳහා කුමන්ත්‍රණය කර ඇති බවටත්ය. වැඩිදුර විමර්ශනයෙන් පසුව පොලීසිය විසින්  මෙම සැකකාරිය සම්බන්ධයෙන් අධිකරණය වෙත කරුණු වාර්තා කර සැකකාරියට එරෙහිව ගුවන් ගමන් තහනමක් ලබා ගෙන තිබිණි. ඒ අනුව, මෙම සැකකාරිය ඊයේ (12) අළුයම ඩුබායි රාජ්‍යයේ සිට මෙරටට පැමිණීමේදී ගුවන්තොටුපොළ ආගමන විගමන නිලධාරීන් විසින් ගුවන්තොටුපොළ පොලිස් ස්ථානයට භාරදීමෙන් පසු අත්අඩංගුවට ගෙන ඇත. අත්අඩංගුවට ගත් සැකකාරිය වයස අවුරුදු 24 ක් වන මිනුවන්ගොඩ ප්‍රදේශයේ පදිංචිකාරියෙකි. සීදුව පොලිස් ස්ථානය මඟින් වැඩිදුර විමර්ශන සිදුකරනු ලබයි. සැකකාරිය අද (13)  මීගමුව මහේස්ත්‍රාත් අධිකරණයට ඉදිරිපත් කර තිබේ.",
    "source": "https://sinhala.adaderana.lk/"
  },
  {
    "title": "13 ගැන කියන්න මෝදි එනකන් බලා ඉන්න ශිවඥානම්",
    "url": "https://sinhala.adaderana.lk/news.php?nid=207647",
    "cover_image": "https://s3.amazonaws.com/adaderanasinhala/1741869070-pm_L.jpg",
    "date_published": "2025-03-13T17:10:00Z",
    "content": "ඉන්දීය අග්‍රාමාත්‍ය නරේන්ද්‍ර මෝදි මහතාගේ ශ්‍රී ලංකා සංචාරය තුලදී ඔහු මුණගැසී සාකච්ඡා කිරීමට බලාපොරොත්තු වන බව ඉලංකෙයි තමිල් අරසු පක්ෂය පවසයි. අද (13) යාපනය ප්‍රදේශයේ පැවති මාධ්‍ය හමුවක දී එම පක්ෂයේ වැඩ බලන සභාපති සි. වි. කේ ශිවඥානම් මාධ්‍යවේදියෙකු යොමුකළ ප්‍රශ්නයකට පිළිතුරු දෙමින් මේ බව සඳහන් කළේය. එළඹෙන අප්‍රේල් මාසයේ දී ඉන්දීය අග්‍රාමාත්‍යවරයා මෙරට සංචාරය කිරීමට නියමිත අතර එහිදී ඔහු හමුවීමට අවස්ථාවක් ඉල්ලා ඇති බව වැඩ බලන සභාපතිවරයා එහිදී පැවසීය. ඒ අනුව, ඒ සඳහා අවස්ථාව හිමිවනු ඇති බවට බලාපොරොත්තු වන බව සඳහන් කළ වැඩ බලන සභාපතිවරයා එහිදි කරුණු කිහිපයක් සම්බන්ධයෙන් ඉන්දීය අග්‍රාමාත්‍යවරයා දැනුම්වත් කරන බව කියා සිටියේය. විශේෂයෙන් දීර්ඝ කාලයක් මුළුල්ලේ පවතින 13 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම ඇතුළු උතුරේ ජනතාවගේ ගැටලු පිළිබඳව සාකච්ඡා කරන බව ශිවඥානම් මහතා පැවසීය.",
    "source": "https://sinhala.adaderana.lk/"
  },
  {
    "title": "අනුරාධපුරයේ කාමාතුරයා පැය 48ක් රඳවාගෙන ප්‍රශ්න කිරීමට අවසර",
    "url": "https://sinhala.adaderana.lk/news.php?nid=207646",
    "cover_image": "https://s3.amazonaws.com/adaderanasinhala/1741862190-galnawa-sakakaru-L.jpg",
    "date_published": "2025-03-13T15:58:00Z",
    "content": "වෛද්‍යවරියක් දූෂණය කිරීමේ සිද්ධිය සම්බන්ධයෙන් අත්අඩංගුවට ගත් සැකකරු අද (13) අනුරාධපුර ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් පසු පැය 48ක් රඳවා තබා ගනිමින් ප්‍රශ්න කිරීමට පොලීසියට අවසර ලබාදුනි. අනුරාධපුර ප්‍රධාන මහේස්ත්‍රාත් නාලක සංජීව ජයසූරිය මහතා එම නියෝගය ලබාදී තිබුණි. සැකකරුගේ සහෝදරිය මෙම සැකකරුට රැකවරණය ලබාදීමේ චෝදනාව මත අත්අඩංගුවට ගෙන ඇති අතර ඇයගේ අනියම් ස්වාමිපුරුෂයා බවට සැක කෙරෙන පුද්ගලයෙක් ජංගම දුරකථන සොරකමක් සම්බන්ධයෙන් අත්අඩංගුවට ගෙන තිබුණි. ඒ අනුව ඔවුන් දෙදෙනා මේ මස 17 වනදා දක්වා රක්ෂිත බන්ධනාගාර ගත කිරීමට අධිකරණය නියෝග කළේය. පසුගිය 10 වනදා අනුරාධපුර ශික්ෂණ රෝහලේ රාජකාරියේ යෙදී සිට නිල නිවසට යමින් සිටි වෛද්‍යවරියක් බරපතළ ලෙස දූෂණය කර තිබුණි. සිද්ධියට සම්බන්ධ සැකකරු ඊයේ (12) දින අත්අඩංගුවට ගත් අතර ඔහුව මෙලෙස අද දින අධිකරණයට ඉදිරිපත් කර තිබුණි.",
    "source": "https://sinhala.adaderana.lk/"
  },
  {
    "title": "අලි කේන්තිය පිටවූ හැටි",
    "url": "https://sinhala.adaderana.lk/news.php?nid=207645",
    "cover_image": "https://s3.amazonaws.com/adaderanasinhala/1741860476-ali-L.jpg",
    "date_published": "2025-03-13T15:30:00Z",
    "content": "හැටන් කොටගල නගරයේ පිහිටි හින්දු කෝවිලක පැවති පෙරහැරට රැගෙන ආ අලියෙකු පුද්ගලයෙකුට පහරදී තිබේ. අලියාගේ පහර කෑමෙන් තුවාල ලැබූ පුද්ගලයා කොටගල ප්‍රාදේශීය රෝහල වෙත ඇතුළත් කළ බවත්, තුවාලකරුගේ තත්ත්වය බරපතළ නොවන බවත් පෙරහැර සංවිධායක කමිටුවේ නිළධාරියෙකු පැවසීය. ඊයේ (12) දින හින්දු කෝවිලේ පෙරහැර අවසන්වී අලියා විවේක ගැනීම සඳහා කෝවිල් පරිශ්‍රයේ ස්ථානයක බැඳ සිටියදී පුද්ගලයෙකු අලියාට ආහාර ලබාදීමට උත්සාහ කර තිබුණි. එම අවස්ථාවේදී මෙම ප්‍රහාරය එල්ලවී තිබේ. ඇත්ගොව්වා අධික ලෙස බීමත්ව සිටීම නිසා පහර කෑමට ලක්වු පුද්ගලයා අලියාට කෑම දීමට ඉදිරිපත් වී ඇති අතර එහිදී ඔහු මෙම ප්‍රහාරයට ලක්වී තිබේ.",
    "source": "https://sinhala.adaderana.lk/"
  },
  {
    "title": "සත්ව සංගණනයේ සැබෑ හේතුව හෙළිකරයි",
    "url": "https://sinhala.adaderana.lk/news.php?nid=207643",
    "cover_image": "https://s3.amazonaws.com/adaderanasinhala/1741858063-namal-Karunarathne-L.jpg",
    "date_published": "2025-03-13T14:05:00Z",
    "content": "සත්ව සංගණනය සම්පුර්ණයෙන් නිවැරදි දත්ත ලබාගැනීමේ අරමුණින් සිදුකරන්නක් නොවන බව කෘෂිකර්ම නියෝජ්‍ය අමාත්‍ය නාමල් කරුණාරත්න මහතා පවසයි. අද දෙරණ 'බිග් ෆෝකස්' වැඩසටහනට සහභාගී වෙමින් ඔහු පැවසුවේ මෙමගින් ලබාගන්නා දත්ත කෘෂිකාර්මික ඵලදාව වැඩි කරගැනීම සඳහා උපයෝගී කරගැනීමට අපේක්ෂා කරන බවය.",
    "source": "https://sinhala.adaderana.lk/"
  },
  {
    "title": "සහල් මිල ගැන නිවේදනයක්",
    "url": "https://sinhala.adaderana.lk/news.php?nid=207644",
    "cover_image": "https://s3.amazonaws.com/adaderanasinhala/1741862150-Rice-raids-600.jpg",
    "date_published": "2025-03-13T14:57:00Z",
    "content": "පාරිභෝගික කටයුතු පිළිබඳ අධිකාරිය මගින් සහල් සඳහා ගැසට් මගින් පනවා ඇති තොග මිල, උපරිම සිල්ලර මිල වෙනස්කර හෝ ඉවත්කර නොමැති බව නිවේදනයක් නිකුත් කරමින් දැනුම් දී තිබේ. නිවේදනයේ සඳහන් වන්නේ, සහල් සඳහා පනවා ඇති පාලන මිල ඉවත්කර තිබේ ද යන්න සම්බන්ධව සිල්ලර වෙළෙඳුන් නිරන්තරයෙන් පාරිභෝගික කටයුතු පිළිබඳ අධිකාරියෙන් විමසීම් සිදුකරන බවයි. පාරිභෝගික කටයුතු පිළිබඳ අධිකාරිය මගින් සහල් සඳහා නිකුත් කරඇති මිල ගණන් වෙනස්කර ඇති බවට සිල්ලර වෙළෙඳුන්ට ප්‍රකාශකරමින් සහල් වැඩි මිලට අලෙවි කිරීම සඳහා ඇතැම් වී මෝල් හිමියන් සහ තොග වෙළෙඳුන් කටයුතු කරන බවට තොරතුරු වාර්තා වී බවද අධිකාරීය දැනුම් දී තිබේ. ඒ අනුව කැකුළු සහල් විකිණිය හැකි උපරිම සිල්ලර මිල රුපියල් 220.00 ක්, නාඩු සහල් උපරිම සිල්ලර මිල රුපියල් 230.00 ක් , සම්බා සහල් උපරිම සිල්ලර මිල රුපියල් 240.00 ක් සහ කීරි සම්බා සහල් උපරිම සිල්ලර මිල රුපියල් 260.00 ක් විය යුතු බව සඳහන් වේ. එම මිලට වඩා වැඩි මිලට සහල් අලෙවිකරණ වෙළෙඳුන්ට එරෙහිව නීතිය තදින්ම ක්‍රියාත්මක කිරීමට අඛණ්ඩවම වැටලීම් සහ විමර්ශන දිවයින පුරා ක්‍රියාත්මක කරන බව  එම අධිකාරිය නිවේදනයක් නිකුත් කරමින් දැනුම්දී ඇත. ඒ අනුව, මෙම වසරේ මාර්තු 12 වන දින දක්වා වෙළෙඳසැල් 5,500 කට වැඩි සංඛ්‍යාවක් විමර්ශන සිදුකර ඇති අතර එහිදී වැරදි කරන ලද වෙළෙඳුන් 4,070 ක් සඳහා නීතිමය පියවර ගෙන තිබේ. එමෙන්ම එම වැරදි කරන ලද වෙළෙඳුන් අතරින් සහල් සම්බන්ධව වෙළෙඳුන් 1,555 කට නීතිමය පියවර ගැනීමට කටයුතු කර ඇත. සහල් වැඩි මිලට අලෙවිකළ වෙළෙඳුන් 462 ක්, මිල ප්‍රදර්ශනය නොකළ වෙළෙඳුන් 1,004 ක් මෙන්ම සහල් සඟවා තබන ලද සහ විකිණීම ප්‍රතික්ෂේප කරන ලද වෙළෙඳුන් 89 ක් ද ඒ අතර වේ. මෙම වසරේ මාර්තු 12 දින දක්වා වෙළෙඳුන් 4,122 ක් සඳහා නඩු පැවරීම් සිදුකර ඇති අතර ඒ සඳහා අධිකරණ මගින් නියමකර ඇති දඩ මුදල රුපියල් මිලියන 61 කි. ඊයේ (12) දිනයේදී ද දිවයින පුරා වෙළෙඳසැල් 139 ක සිදුකරන ලද විමර්ශන වලදී සහල් වැඩිමිලට අලෙවිකළ වත්තල, මතුගම, පාදුක්ක, පිටකොටුව සහ මාවනැල්ල ප්‍රදේශවල වෙළෙඳුන් 10 ක්, මිල ප්‍රදර්ශනය නොකළ වෙළෙඳුන් 24 ක්, සහල් සඟවා තබන ලද වෙ‍ෙළඳුන් ඇතුළු ව්‍යාපාරිකයන් 101 කට පමණ නීතිමය පියවර ගෙන ඇති බව සඳහන් වේ. කිරි සම්බා සහ සම්බා සහල් සම්බන්ධව වැඩි අවධානයක් යොමුකරමින් මෙම වැටලීම් තවදුරටත් දිවයින පුරා අඛණ්ඩවම ක්‍රියාත්මක කරන බව වැඩිදුරටත් සඳහන් කරයි.",
    "source": "https://sinhala.adaderana.lk/"
  },
  {
    "title": "තීරණය කියන්න එජාපයෙන් සජබයට දුන් කාලය",
    "url": "https://sinhala.adaderana.lk/news.php?nid=207642",
    "cover_image": "https://s3.amazonaws.com/adaderanasinhala/1741858121-SJB--UNP-600.jpg",
    "date_published": "2025-03-13T14:04:00Z",
    "content": "කොළඹ මහා නගර සභාව සඳහා එක්සත් ජාතික පක්ෂය සමඟ එක්ව තරග කිරීමේ තීරණය ප්‍රකාශ කිරීමට සමගි ජන බලවේගයට මාර්තු 20 වනදා දක්වා කාලය ලබා දීමට එක්සත් ජාතික පක්ෂය තීරණය කර තිබේ. එක්සත් ජාතික පක්ෂයේ ජ්‍යෙෂ්ඨයන් අතර පැවති සාකච්ඡාවකදී එම තීරණය ගෙන ඇත. කොළඹ මහ නගර සභාවට අමතරව වෙනත් පළාත් පාලන ආයතන සඳහා එක්ව තරග කිරීමට සූදානම් නම් ඒ පිළිබඳ තීරණය ද මාර්තු 20 වනදාට පෙර ප්‍රකාශ කළ හැකි බවද දැනුම් දී තිබේ.",
    "source": "https://sinhala.adaderana.lk/"
  },
  {
    "title": "පූකුඩු කන්නාගේ සහෝදරයෙක් අත්අඩංගුවට",
    "url": "https://sinhala.adaderana.lk/news.php?nid=207640",
    "cover_image": "https://s3.amazonaws.com/adaderanasinhala/1741852326-arrested_L.jpg",
    "date_published": "2025-03-13T13:02:00Z",
    "content": "සංවිධානාත්මක අපරාධකරුවෙකු වන බාලචන්ද්‍රන් පුෂ්පරාජ් නොහොත් \"පූකුඩු කන්නා\" නැමැත්තාගේ සහෝදරයෙකු කටුනායක ජාත්‍යන්තර ගුවන්තොටුපොළේ දී අත්අඩංගුවට ගෙන තිබේ. අද (13) අලුයම ඉන්දියාවේ සිට ව්‍යාජ ගුවන් ගමන් බලපත්‍රයක් උපයෝගී කරගනිමින් මෙරටට පැමිණීමේදී ගුවන්තොටුපොළ අපරාධ පරීක්ෂණ දෙපාර්තමේන්තුවේ නිලධාරීන් විසින් සැකකරු අත්අඩංගුවට ගෙන ඇති බව සඳහන් වේ. බාලචන්ද්‍රන් ගජේන්ද්‍රන් නමැති 36 හැවිරිදි සැකකරු කොළඹ 10 ජම්පටාවීදිය ප්‍රදේශයේ පදිංචිකරුවෙකු බව පොලීසිය පැවසුවේය. සැකකරු මීගමුව මහෙස්ත්‍රාත් අධිකරණයට ඉදිරිපත් කිරීමට නියමිතය.",
    "source": "https://sinhala.adaderana.lk/"
  },
  {
    "title": "අනුරාධපුර රෝහලේ වර්ජනය අත්හිටුවයි",
    "url": "https://sinhala.adaderana.lk/news.php?nid=207638",
    "cover_image": "https://s3.amazonaws.com/adaderanasinhala/1741842657-Strike_L.jpg",
    "date_published": "2025-03-13T10:36:00Z",
    "content": "වෛද්‍යවරියක දූෂණයට ලක්වීමේ සිදුවීම මුලික කරගනිමින් අනුරාධපුර ශික්ෂණ රෝහලේ ආරම්භ කළ වැඩවර්ජනය අත්හිටුවීමට තීරණය කර තිබේ. බලධාරීන් සමග පැවැත්වූ සාකච්ඡාවෙන් අනතුරුව අදාළ තීරණය ගත් බව රජයේ වෛද්‍ය නිලධාරීන්ගේ සංගමය නිවේදනය කර ඇත. මේ අතර, අදාළ සිදුවීමට විරෝධය පළ කරමින් රජයේ වෛද්‍ය නිලධාරීන්ගේ සංගමය දිවයිනේ සියලු රෝහල්වල ආරම්භ කළ සංකේත වැඩවර්ජනය ද අද (13) පෙරවරු 8.00 අවසන් වුණි.",
    "source": "https://sinhala.adaderana.lk/"
  },
  {
    "title": "නොසිතූ නිමේෂයක ජීවිතයට සමුදුන් සංදීප",
    "url": "https://sinhala.adaderana.lk/news.php?nid=207637",
    "cover_image": "https://s3.amazonaws.com/adaderanasinhala/1741839868-Sandeepa_L.jpg",
    "date_published": "2025-03-13T09:48:00Z",
    "content": "අඟුණුකොළපැලැස්ස අබේසේකරගම මාර්ගයේ කීරියගොඩැල්ල මංසංධියේ අධිවේගී මාර්ගය ආසන්නයේ ඇති ගුවන් පාලම යට තිබී තරුණයෙකුගේ මළ සිරුරක් සොයාගෙන තිබේ. පොලීසිය සැකකරන්නේ, අදාළ තරුණයාව ඝාතනය කර පාලමෙන් බිමට දමන්නට ඇති බවය. එලෙස මියගොස් ඇත්තේ 23 හැවිරිදි අබේසිංහ විජේනායක සංදීප ලක්ෂාන් නැමති තරුණයෙකි. මෙම අභිරහස් මරණය පිළිබඳ වැඩිදුර විමර්ශන අඟුණුකොළපැලැස්ස පොලීසිය විසින් සිදුකරයි.",
    "source": "https://sinhala.adaderana.lk/"
  },
  {
    "title": "මත්ද්‍රව්‍ය ප්‍රවාහනය කළ යුවළක් පොලීසියට කොටුවෙයි",
    "url": "https://sinhala.adaderana.lk/news.php?nid=207641",
    "cover_image": "https://s3.amazonaws.com/adaderanasinhala/1741854509-ice_L.jpg",
    "date_published": "2025-03-13T13:45:00Z",
    "content": "සීදුව, ලියනගේමුල්ල ප්‍රදේශයේදී සීදුව පොලිස් ස්ථානයේ නිලධාරීන් කණ්ඩායමක් විසින් ලද තොරතුරක් මත ඊයේ (12) රාත්‍රියේ සිදුකළ වැටලීමක දී අයිස් මත්ද්‍රව්‍ය තොගයක් සමඟ සැකකරුවෙකු හා සැකකාරියක් අත්අඩංගුවට ගෙන ඇත. සැකකරුවන් සතුව තිබී අයිස් මත්ද්‍රව්‍ය ග්‍රෑම් 568 මිලිග්‍රෑම් 220 ක් පොලිස් භාරයට ගෙන තිබේ. මෙම යුවළ යතුරු පැදියකින් මෙම අයිස් මත්ද්‍රව්‍ය ප්‍රවාහනය කරමින් සිටි බව පොලීසිය පවසයි. සැකකරු වයස අවුරුදු 31 හා සැකකාරිය වයස අවුරුදු 40 ක් වන වෑබඩ හා මිනුවන්ගොඩ ප්‍රදේශ වල පදිංචිකරුවන් වේ. සීදුව පොලිසිය වැඩිදුර විමර්ශන සිදු කරනු ලබයි. වැඩ බලන පොලිස්පතිවරයාගේ උපදෙස් මත දිවයින පුරා ක්‍රියාත්මක වන පරිදි අපරාධ හා මත්ද්‍රව්‍ය නිවාරණ මෙහෙයුම් ශ්‍රී ලංකා පොලීසිය විසින් සිදුකරනු ලබයි.",
    "source": "https://sinhala.adaderana.lk/"
  },
  {
    "title": "අනියම් පෙම නිසා මිත්‍රයා ඝාතනය කළ පුද්ගලයෙකුට මරණ දඬුවම",
    "url": "https://sinhala.adaderana.lk/news.php?nid=207639",
    "cover_image": "https://s3.amazonaws.com/adaderanasinhala/1741851249-Jail_L.jpg",
    "date_published": "2025-03-13T11:20:00Z",
    "content": "උදලු පහර එල්ල කරමින් පුද්ගලයෙකු ඝාතනය කිරීම සම්බන්ධයෙන් අධිකරණය හමුවේ වැරදිකරු ලෙස සාධාරණ සැකයෙන් ඔබ්බට ඔප්පුවීම හේතුවෙන් පොළොන්නරුව පළාත් බද මහාධිකරණ විනිසුරු රුචිර වැලිවත්ත මහතා විසින් අදාළ විත්තිකරුට මරණ දඬුවම නියමකර තිබේ. \r\n  \r\nඋදලු තල පහරක් එල්ල කිරීමත් සමඟ බිම වැටුන පසුව මියයන තුරුම තම මිතුරාට උදලු පහර එල්ල කර මරා දැමීමේ සිද්ධියක් සම්බන්ධයෙන් අධිකරණය හමුවේ  අධිචෝදනා ලබා සිටි විත්තිකරුවෙකුට මෙලෙස මරණ දඬුවම නියමකර ඇත.  විත්තිකරුට මරණ දඬුවම නියම කරමින් මහාධිකරණ විනිසුරු රුචිර වැලිවත්ත මහතා ප‍්‍රකාශ කළේ විත්තිකරුට එරෙහිව පැමිණිල්ල විසින් නගා ඇති චෝදනා සාධාරණ සැකයෙන් ඔබ්බට ඔප්පු කිරීමට පැමිණිලි පාර්ශවය සමත්ව ඇති බවය. ඒ අනුව මිනීමැරීමේ වරදට විත්තිකරුට මරණ දඬුවම නියම කරන බවද කියාසිටි මහාධිකරණ විනිසුරුවරයා, විත්තිකරු මහනුවර පල්ලේකැලේ පිහිටි දුම්බර බන්ධනාගාරයට රැගෙන ගොස්  ජනාධිපතිවරයා නියම කරනු ලබන දිනයක හා වේලාවකදී යුෂ්මතාගේ බොටුවෙන් වැලලා ප‍්‍රාණය නිරුද්ධ වන තුරු එල්ලා තැබීමට තමා නියෝග කරන බවද පවසා ඇත. 2015 වසරේ නොවැම්බර් මස 01 දින හෝ ඊට ආසන්න දිනයක පොළොන්නරුව මහාධිකරණ බල ප‍්‍රදේශයට අයත් කවුඩුල්ලේදී, පී ජී රන්බංඩා යන අයට උදලු පහර එල්ල කර ඔහු මරා දැමූ බවට නීතිපතිවරයා විසින් ලංකා දන්ඩ නීිති සංග‍්‍රහයේ 296 වන වගන්තිය ප‍්‍රකාරව විත්තිකරුට එරෙහිව පොළොන්නරුව මහාධිකරණය  හමුවේ අධි චෝදනා ගොනු කර තිබිණි.  මෙසේ මරණ දඬුවම නියම වූයේ පොළොන්නරුව කවුඩුල්ල පදිංචි ගාමිණි රණවීර නැමැත්තෙකුටය. විත්තිකාර ගාමිණි රණවීර නැමැත්තා මරණකරුගේ බිරිඳ සමඟ ඇති කරගෙන තිබූ අනියම් ප්‍රේම සබඳතාවයක් මෙම ඝාතනයට පාදක වී ඇති බව අධිකරණ නඩු විභාගයේදී අනාවරණ වී තිබේ.",
    "source": "https://sinhala.adaderana.lk/"
  },
  {
    "title": "පාපතරයාට සැඟවෙන්න උදව් කළ සහෝදරිය සහ තවත් අයෙක් අත්අඩංගුවට",
    "url": "https://sinhala.adaderana.lk/news.php?nid=207633",
    "cover_image": "https://s3.amazonaws.com/adaderanasinhala/1741829321-Arrested_L.jpg",
    "date_published": "2025-03-13T06:42:00Z",
    "content": "අනුරාධපුර ශික්ෂණ රෝහලේ වෛද්‍යවරියක දූෂණය ලක්කිරීමේ සිද්ධියට සම්බන්ධ සැකකරුගේ සහෝදරියක සහ තවත් අයෙකු අත්අඩංගුවට ගෙන තිබේ. ගල්නෑව, නිදිකුම්බායාය ප්‍රදේශයේදී ඊයේ (12) රාත්‍රියේ දී මොවුන් අත්අඩංගුවට ගත් බව පොලීසිය පැවසුවේය. සැකකරුට සැඟව සිටීමට උපකාර කිරීමේ චෝදනාව යටතේ ඔහුගේ සහෝදරිය අත්අඩංගුවට ගෙන තිබේ. සැකකරු විසින් වෛද්‍යවරියව දූෂණයට ලක්කිරීමෙන් පසුව සොරකම් කරන ලද බව කියන දුරකථනයක් ළඟ තබාගැනීමේ චෝදනාවකට අනෙක් පුද්ගලයා අත්අඩංගුවට ගෙන ඇති බව සඳහන්ය. මෙලෙස අත්අඩංගුවට ගෙන ඇත්තේ 37 හැවිරිදි කාන්තාවක් සහ 27 හැවිරිදි පුද්ගලයෙකු බව පොලීසිය පැවසුවේය. මේ අතර අදාළ වෛද්‍යවරිය දූෂණය කිරීමේ සිද්ධිය සම්බන්ධයෙන් අත්අඩංගුවට ගත් සැකකරු අනුරාධපුර මහෙස්ත්‍රාත් අධිකරණය වෙත අද (13) ඉදිරිපත් කිරීමට නියමිතය. සැකකරු ඊයේ දිනයේ ගල්නෑව ප්‍රදේශයේ රක්ෂිතයක  සැඟව සිටියදී ගල්නෑව පොලීසිය සහ අනුරාධපුර පොලිස් විශේෂ කාර්යය බළකා නිලධාරීන් එක්ව සිදුකළ සෝදිසියකදී අත්අඩංගුවට ගනු ලැබීය. අත්අඩංගුවට ගත් සැකකරු 34 හැවිරිදි ගල්නෑව ප්‍රදේශයේ පදිංචිකරුවෙකු වන අතර ඔහු මේ වන විට අනුරාධපුර පොලිස් ස්ථාන භාරයේ පසුවේ. \r\n  \r\nසැකකරුගෙන් සිදුකළ ප්‍රශ්න කිරීම්වල දී අදාළ වෛද්‍යවරිය බිය ගැන්වීම සඳහා භාවිත කළ පිහිය පොලීසිය විසින් සොයාගෙන තිබේ. කෙසේවෙතත් අදාළ සිද්ධිය වූ අවස්ථාවේ දී සැකකරු විසින් රැගෙන ගිය වෛද්‍යවරියගේ ජංගම දුරකථනය පොලීසිය විසින් මේ වන විටත් සොයාගෙන නොමැති බව වාර්තා වේ.",
    "source": "https://sinhala.adaderana.lk/"
  }
]
