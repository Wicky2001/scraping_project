[
{"id": "5b2e0015-17bd-11f0-9e2c-a17041551436", "title": "ඇප ලැබුණු දේශබන්දු අධිකරණයෙන් පිටව ගිය අයුරු", "url": "https://sinhala.adaderana.lk/news.php?nid=208709", "cover_image": "https://s3.amazonaws.com/adaderanasinhala/1744297213-deshabandu-L.jpg", "date_published": "2025-04-10T20:30:00Z", "content": "රක්ෂිත බන්ධනාගාරගත කර සිටි, වැඩ තහනමට ලක්වූ පොලිස්පති දේශබන්දු තෙන්නකෝන් මහතා රුපියල් ලක්ෂ 10 බැගින් වූ ශරීර ඇප 2ක් මත මුදාහැරීමට මාතර මහේස්ත්‍රාත් අරුණ බුද්ධදාස මහතා අද (10) නියෝග කළේය. කෙසේ වෙතත් මෙම ඇප නියෝගයට නීතිපති වෙනුවෙන් සිය විරෝධය පළකළ අතිරේක සොලිසිටර් ජනරාල් දිලීප පීරිස් මහතා පැවසුවේ ඊට එරෙහිව තමන් ප්‍රතිශෝධන අයැදුමක් ඉදිරිපත් කරන බවය. රක්ෂිත බන්ධනාගාරගත කර සිටි පොලිස්පති දේශබන්දු තෙන්නකෝන් මහතාව අද දිනයේදීත් මාතර මහේස්ත්‍රාත් අධිකරණයට රැගෙන ආවේ දැඩි ආරක්ෂාවක් යටතේය. ඔහුගේ නීතිඥයන් සිදුකළ ඇප ඉල්ලීම සම්බන්ධයෙන් වූ නියෝගය මාතර මහේස්ත්‍රාත් අරුණ බුද්ධදාස මහතා අද ප්‍රකාශයට පත්කළේය. කෙසේ වෙතත් පැමිණිල්ල වෙනුවෙන් පෙනී සිටි අතිරේක සොලිසිටර් ජනරාල් දිලීප පීරිස් මහතා ඊට දැඩි විරෝධය පළ කළේය. මෙහිදී අතිරේක සොලිසිටර් ජනරාල්වරයා තවත් හෙළිදරව්වක් කරමින්, කෙසේ වෙතත් අතිරේක සොලිසිටර් ජනරාල්වරයාගේ කරුණු දැක්වීමට දේශබන්දු තෙන්නකෝන් මහතා වෙනුවෙන් පෙනී සිටි ජනාධිපති නීතිඥ ශානක රණසිංහ මහතා මෙලෙස ප්‍රතිචාර දැක්වීය. එසේම ඇප ලබා පිටව යන දේශබන්දු තෙන්නකෝන් මහතාට සිය මෝටර් රථය අධිකරණ පරිශ්‍රයට ගැනීමට අවසර ලබාදෙන ලෙසත්, අධිකරණ පරිශ්‍රයෙන් පිටව යනතුරු විශේෂ ආරක්ෂාවක් ලබාදෙන ලෙසත් ජනාධිපති නීතිඥවරයා මහේස්ත්‍රාත්වරයාගෙන් ඉල්ලා සිටියේය. එම ඉල්ලීමට අතිරේක සොලිසිටර් ජනරාල් දිලීප පීරිස් මහතා දැඩි ලෙස විරෝධය පළ කළේය. කරුණු සලකාබැලූ මාතර මහේස්ත්‍රාත් අරුණ බුද්ධදාස මහතා සැකකරු වෙනුවෙන් නීතිඥයින් කරන ලද ඉල්ලීම ප්‍රතික්ෂේප කළේය. අනතුරුව නීති කෘත්‍යය යළි මැයි 22 වනද කැඳවීමට මහේස්ත්‍රාත්වරයා නියෝග කෙළේය. නීති කෘත්‍යය අවසානයේ ඇප ලැබු දේශබන්දු තෙන්නකෝන් මහතා සිය මෝටර් රථය අධිකරණ භූමියට ඇතුළු කරගෙන එහි නැගී පිටව යන අයුරු අද දෙරණ කැමරාවේ සටහන් විය.", "source": "https://sinhala.adaderana.lk/"}