[
{"title": "රෝහලේ ප්‍රතිකාර ලබමින් සිටි කාන්තාවකට අතවර කළ පුද්ගලයා අත්අඩංගුවට", "url": "https://sinhala.adaderana.lk/news.php?nid=207593", "cover_image": null, "date_published": "2025-03-11T22:05:00Z", "content": "යාපනය, තෙලිප්පලෙයි මානසික රෝහලේ ප්‍රතිකාර ලබමින් සිටි කාන්තාවකට අතවර කළ පුද්ගලයෙකු අද (11) අත්අඩංගුවට ගත් බව තෙලිප්පලෙයි පොලීසිය පැවසීය. රෝහලේ පිරිසිදු සේවා කටයුතු වෙනුවෙන් පෞද්ගලික ආයතනයක් හරහා සේවයට ගත් පුද්ගලයෙකු සිදුවීම සම්බන්ධයෙන් සැකපිට එලෙස අත්අඩංගුවට ගෙන තිබේ. අදාළ කාන්තාව එම රෝහලේ නේවාසිකව ප්‍රතිකාර ලබමින් සිට ඇත. අත්අඩංගුවට ගත් සැකකරු 36 හැවිරිදි පුද්ගලයෙකු වන අතර, සැකකරු මල්ලාකම් මහෙස්ත්‍රාත් අධිකරණයට ඉදිරිපත් කිරීමට නියමිත බවද පොලීසිය පැවසීය. සිද්ධිය සම්බන්ධයෙන් තෙලිප්පලෙයි පොලීසිය වැඩිදුර පරීක්ෂණ මෙහෙයවයි.", "source": "https://sinhala.adaderana.lk/"},
{"title": "අගමැති කාර්යාලයෙන් හදිසි අනතුරු ඇඟවීමක්", "url": "https://sinhala.adaderana.lk/news.php?nid=207592", "cover_image": "https://s3.amazonaws.com/adaderanasinhala/1741708271-PM_Office_L.jpg", "date_published": "2025-03-11T21:11:00Z", "content": "ෆේස්බුක් සහ ඉන්ස්ටග්‍රෑම් ඇතුළු සමාජ මාධ්‍ය තුළ ප්‍රවර්ධනය කරමින් තිබෙන වංචනික 'ක්‍රිප්ටෝ' මුදල් ව්‍යාපාර පිලිබඳ අග්‍රාමාත්‍ය කාර්යාලයෙන් විශේෂ නිවේදනයක් යොමුකර තිබේ. එහි දැක්වෙන්නේ මෙම වංචනික දැන්වීම් සමාජ මාධ්‍ය හරහා ප්‍රවර්ධනය කරමින් විදේශීය ආයතන විසින් මෙරට ජනතාව නොමඟ යවන බවයි. අග්‍රාමාත්‍ය ආචාර්ය හරිනි අමරසූරිය සහ අනෙකුත් ප්‍රසිද්ධ ශ්‍රී ලාංකික පුද්ගලයින්ගේ නම් ඒ භාවිත කරමින් මෙම වංචාසහගත ප්‍රචාරණ සිදුකරමින් සිටින බවද එහි දැක්වේ. විශේෂයෙන් ප්‍රසිද්ධ පුද්ගලයින් පිළිබඳ ජනතාව තුළ ඇති සුහදතාව පළුදු කරමින් මහජනතාව  නොමඟ යවා ප්‍රසිද්ධ පුද්ගලයින් කෙරෙහි ඇති විශ්වාසය බිඳ දැමීම මෙම දැන්වීම් වල ප්‍රධාන අරමුණ වී ඇත. ලිතුවේනියාවේ සිට ක්‍රියාත්මක කරන මෙම  වංචනික ගිණුම් මගින් සිදු කරන වංචනික දැන්වීම් සහ ප්‍රවර්ධනයන් මෙරට ෆේස්බුක් භාවිතා කරන්නන් ඉලක්ක කරමින් සක්‍රියව  ක්‍රියාත්මක වෙමින් තිබෙන බවද අග්‍රාමාත්‍ය කාර්යාලය සිය නිවේදනයෙන් දන්වා සිටියි. එනිසා රජයේ නිලධාරීන් සහ ප්‍රසිද්ධ පුද්ගලයින්ගේ අනුමැතිය ඇතැයි අසත්‍ය ලෙස ප්‍රකාශ කරන ක්‍රිප්ටෝ මුදල් ආයෝජන ප්‍රවර්ධනය කරන ඔන්ලයින් දැන්වීම් වලින් ප්‍රවේශම්වන ලෙස ජනතාවගෙන් ඉල්ලා සිටියි.", "source": "https://sinhala.adaderana.lk/"},
{"title": "නීතිවිරෝධී දුම්වැටි ළඟ තබා ගත් පොලිස් කොස්තාපල්වරයෙකු අත්අඩංගුවට", "url": "https://sinhala.adaderana.lk/news.php?nid=207588", "cover_image": "https://s3.amazonaws.com/adaderanasinhala/1741696237-arrested-600.jpg", "date_published": "2025-03-11T17:56:00Z", "content": "නීති විරෝධී ලෙස විදේශීය දුම්වැටි 18,600ක් ළඟ තබා ගැනීම සම්බන්ධයෙන් පොලිස් කොස්තාපල්වරයෙකු වලාන උප මර්ධන ඒකකය විසින් අත්අඩංගුවට ගෙන තිබේ. සිද්ධිය සම්බන්ධව අත්අඩංගුවට ගෙන ඇත්තේ ග්‍රෑන්ඩ්පාස් පොලීසියට අනුයුක්තව සේවය කරන ලද පොලිස් කොස්තාපල්වරයෙකි.", "source": "https://sinhala.adaderana.lk/"},
{"title": "මැතිවරණ කොමිසමෙන් නිවේදනයක්", "url": "https://sinhala.adaderana.lk/news.php?nid=207587", "cover_image": "https://s3.amazonaws.com/adaderanasinhala/1741694880-ele-l.jpg", "date_published": "2025-03-11T17:22:00Z", "content": "එළැඹෙන පළාත් පාලන ආයතන ඡන්ද විමසීමට අදාළ බලයලත් නියෝජිතයත් පත්කිරීම සම්බන්ධයෙන් විශේෂ දැනුම්දීමක් මැතිවරණ කොමිෂන් සභාව විසින් අද (11) සිදුකර තිබේ. මැතිවරණ කොමිෂමේ සභාපති ආර්. එම්.ඒ.එල්. රත්නායක මහතා විසින් යොමුකළ එම නිවේදනයට අනුව, පළාත් පාලන ආයතන ඡන්ද විමසීම් ආඥාපනට අනුව බලයලත් නියෝජිතයන් පත්කිරීම, නාමයෝජනා කැඳවීමේ කාලසීමාව ආරම්භ වීමට පැය 72කට පෙර සිදුකළ යුතුය.  ඒ අනුව මෙම මස 3වනදා නාමයෝජනා දැන්වීම පළකළ පළාත් පාලන ආයතන 336ක් සඳහා පිළිගත් දේශපාලන පක්ෂ, බලයලත් නියෝජිතයන් පත්කිරීමේ ලිපි මාර්තු 14වනදාට පෙ.ව. 8.30ට පෙර ඒ ඒ පළාත් පාලන ආයතනයේ තේරීම්භාර නිලධාරී වෙත ලබාදිය යුතුව ඇත. ස්වාධීන කණ්ඩායම් අදාළ කණ්ඩායම් නායකයා විසින් ඇප මුදල් තැන්පත් කරන අවස්ථාවේදී, අපේක්ෂකයන් අතුරින් යම් තැනැත්තකු එම කණ්ඩායමේ බලයලත් නියෝජිතයා ලෙස පත්කළ හැකි බව මැතිවරණ කොමිසම පවසයි. එමෙන්ම මාර්තු මස 13වනදා පෝය දිනයක් වුවද, මැතිවරණ කොමිෂන් සභාවේ ප්‍රධාන කාර්යාලය සහ සියළුම දිස්ත්‍රික් මැතිවරණ කාර්යාල විවෘතව තබා ඇති බව මෙම නිවේදනයේ වැඩිදුරටත් දැක්වේ.", "source": "https://sinhala.adaderana.lk/"},
{"title": "සිසුන්ට පහරදුන් උපකාරක පන්ති ගුරුවරයා ගැන විමර්ශනයක්", "url": "https://sinhala.adaderana.lk/news.php?nid=207590", "cover_image": "https://s3.amazonaws.com/adaderanasinhala/1741707466-sir-new-l.jpg", "date_published": "2025-03-11T19:55:00Z", "content": "උපකාරක පන්ති ගුරුවරයෙකු විසින් සිසුවෙකු දණගස්වා, පන්තියේ තවත් සිසුවියක ලවා එම සිසුවාට පහරදීම සම්බන්ධයෙන් ජාතික ළමාරක්ෂක අධිකාරිය විමර්ශන ආරම්භ කර ඇත. එම සිදුවීම මෙන්ම ඔහු සිය පන්ති කාමරය තුළදී තවත් සිසුන්නට පහරදෙන අයුරු දැක්වෙන වීඩියෝවන් මේ වනවිට සමාජ මාධ්‍යවල සංසරණය වෙමින් තිබේ. ඒ අනුව ළමාරක්ෂක අධිකාරිය සිසුන්ට පහරදුන් එම ගුරුවරයාට ළමා ආරක්ෂක අධිකාරියට අද (11) ප.ව. 2ට පැමිණෙන ලෙස දැනුම් දී ඇත. කෙසේ නමුත් එම දැනුම්දීම ඔහු මඟහැර ඇති බව වාර්තා වේ. මේ හේතුවෙන් ඔහුව අත්අඩංගුවට ගන්නා ලෙස ළමා ආරක්ෂක අධිකාරිය විසින්  පොලීසියට දැනුම්දී ඇත.", "source": "https://sinhala.adaderana.lk/"},
{"title": "වෛද්‍යවරිය මුහුණදුන් සිද්ධිය ගැන සොයන්න විශේෂ කණ්ඩායමක් අනුරාධපුරයට", "url": "https://sinhala.adaderana.lk/news.php?nid=207591", "cover_image": "https://s3.amazonaws.com/adaderanasinhala/1741704864-Anuradhapura_L.jpg", "date_published": "2025-03-11T19:55:00Z", "content": "අනුරාධපුර ශික්ෂණ රෝහලේ වෛද්‍යවරියකට මුහුණපෑමට සිදුවු සිද්ධිය සම්බන්ධයෙන් සෞඛ්‍ය අමාත්‍යාංශය නිවේදනයක් නිකුත් කර තිබේ. එහි වැඩිදුරටත් සඳහන්ව ඇත්තේ, අදාළ සිදුවීම සම්බන්ධයෙන් මේ වන විටත් පොලිස් පරීක්ෂණ සිදුවන අතර සැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් ම යෙදවූ බව සෞඛ්‍ය අමාත්‍යංශයට වාර්තා කළ බවය. මෙම සිද්ධිය සම්බන්ධයෙන් කරුණූ සොයා බැලීම සඳහා සෞඛ්‍ය අමාත්‍යංශයේ වෛද්‍ය සේවා අධ්‍යක්ෂ ප්‍රමුඛ නිලධාරීන් කණ්ඩායමක් මේ වන විටත් අනුරාධපුර ශික්ෂණ රෝහල වෙත යවා ඇත. සිද්ධිය පිළිබඳව කඩිනම් පරීක්ෂණයක් සිදුකර වැරදිකරුවන් නීතිය හමුවට ගෙන ඒමට හැකිවනු ඇතැයි අමාත්‍යංශය අපේක්ෂා කරන අතර, එතෙක් සන්සුන්ව කටයුතු කරන ලෙසත්, අදාළ පරීක්ෂණ සිදුකරන නිලධාරීන්ට අවශ්‍ය සහයෝගය ලබාදෙන ලෙසත්, සෞඛ්‍ය හා ජනමාධ්‍ය අමාත්‍යංශය සියලු පාර්ශවයන්ගෙන් ඉල්ලීමක් කර තිබේ.", "source": "https://sinhala.adaderana.lk/"},
{"title": "ජනපති සුරාබදු දෙපාර්තමේන්තුවේ නිලධාරීන් හමුවෙයි", "url": "https://sinhala.adaderana.lk/news.php?nid=207586", "cover_image": "https://s3.amazonaws.com/adaderanasinhala/1741693901-PMD-600.jpg", "date_published": "2025-03-11T17:21:00Z", "content": "ජනාධිපති අනුර කුමාර දිසානායක මහතා හා සුරා බදු දෙපාර්තමේන්තුවේ නිලධාරීන් අතර හමුවක්  ජනාධිපති ලේකම් කාර්යාලයේදී අද (11) පැවැත්විණි. සුරාබදු දෙපාර්තමේන්තුවේ දැනට තිබෙන ගැටලු පිළිබඳ සාකච්ඡා කිරීම සහ මෙම වසරේ ආදායම් ඉලක්ක සපුරා ගැනිම යන කරුණු අරමුණු කර ගනිමින් මෙම හමුව පැවැත්විණි. බදු අය කිරීමේ කාර්යක්ෂමතාව හා සාධාරණ බව තහවුරු කිරීම සඳහා සුරා බදු දෙපාර්තමේන්තුවේ මෙහෙයුම් දේශීය ආදායම් දෙපාර්තමේන්තුව සමඟ ජාලගත කිරීම පිළිබඳව මෙහිදී දීර්ඝ ලෙස සාකච්ඡා කෙරිණි. මත්පැන් හා දුම්කොළ කර්මාන්ත විධිමත්ව නියාමනය කිරීමෙන් රාජ්‍ය ආදායම වර්ධනය කිරීම, නීත්‍යානුකූල ආදායම් උත්පාදනය සඳහා පහසුකම් සැලසීම, නීති සහ රෙගුලාසිවලට අනුකූලතාව බලාත්මක කිරීම, නීති විරෝධී මත්පැන්, අන්තරායකර ඖෂධ සහ මනෝවර්තක ද්‍රව්‍ය අනිසි භාවිතයට එරෙහිව තියුණු දැනුවත් කිරීමේ වැඩසටහන් ක්‍රියාත්මක කිරීම, ප්‍ර‍මිතියෙන් තොර මද්‍යසාර භාවිතය මගින් සිදුවන සෞඛ්‍ය හානිවලින් ආරක්ෂා වීම  සහතික කිරීම හා ආර්ථික වර්ධනයට සහාය වීම සඳහා රට තුළ මත්පැන් සහ අනෙකුත් අනුමත මද්‍යසාර කාර්යක්ෂමව හා සඵලදායී ලෙස පාලනය කිරීම පිළිබඳව ද මෙහිදී අවධානය යොමු විය. උපායමාර්ගික සහ මෙහෙයුම් කටයුතුවල ඵලදායි තීරණ ගැනීමේ හා කළමනාකරණ ක්‍රමවේදයක් මගින් ආදායම් එකතු කිරීම හා ආදායම් සුරක්ෂිත කිරීම පිළිබඳව සාකච්ඡා කෙරිණි. සුරාබදු දෙපාර්තමේන්තුවෙහි කාර්යක්ෂමතාව ඉහළ නැංවීම සඳහා මානව සම්පත් හා තාක්ෂණික සංවර්ධන සැලැස්මක් සකස් කිරීමේ අවශ්‍යතාවද මෙහිදී සාකච්ඡාවට බඳුන් විය.", "source": "https://sinhala.adaderana.lk/"},
{"title": "මාර්තු අස්වැසුම දීමනාව ගැන දැනුම්දීමක්", "url": "https://sinhala.adaderana.lk/news.php?nid=207584", "cover_image": "https://s3.amazonaws.com/adaderanasinhala/1741693067-Aswasuma_L.jpg", "date_published": "2025-03-11T16:52:00Z", "content": "2025 මාර්තු මාසය ස﻿ඳහා වන අස්වැසුම දීමනාව හෙට (12) දිනයේ බැංකු ගිණුම් වෙත බැර කිරීමට නියමිතය. නිවේදනයක් නිකුත් කරමින් සුබසාධන ප්‍රතිලාභ මණ්ඩලය මේ බව දැනුම් දී ඇත. ඒ අනුව රු 12,597,695,000ක මුදලක් ප්‍රතිලාභ පවුල් 1,732,263ක් අතරේ, බෙදා හැරීමට නියමිතය. අදාළ ප්‍රතිලාභීන්ට ඒ අනුව හෙට දින සිට තමාට හිමි දීමනාව අස්වැසුම බැංකු ගිණුමෙන් ලබාගත හැකිය.", "source": "https://sinhala.adaderana.lk/"},
{"title": "වෛද්‍යවරිය දූෂණය කළ සැකකරු සොයා මෙහෙයුම් - සම්පූර්ණ විස්තරේ මෙන්න", "url": "https://sinhala.adaderana.lk/news.php?nid=207589", "cover_image": "https://s3.amazonaws.com/adaderanasinhala/1741698865-Anuradhapura_L.jpg", "date_published": "2025-03-11T18:34:00Z", "content": "අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන වෛද්‍යවරියක ඊයේ (11) රාත්‍රියේ සිය නිල නිවාසය තුළදී නාඳුනන පුද්ගලයකු අතින් දූෂණයට ලක්ව තිබේ. සැකකරු හමුදාවෙන් පළා ගිය අයකු බවට හඳුනාගෙන ඇති අතර ඔහු සොයා පොලිස් කණ්ඩායම් පහක් මඟින් විශේෂ මෙහෙයුමක් ක්‍රියාත්මකයි. මෙම සිදුවීම මුල් කර ගනිමින් සෞඛ්‍ය සේවකයන්ගේ ආරක්ෂාව තහවුරු කරන ලෙස ඉල්ලා අනුරාධපුර ශික්ෂණ රෝහලේ වෛද්‍යවරු ඇතුළු සියලු සෞඛ්‍ය කාර්යමණ්ඩල මේ වන විට අඛණ්ඩ වෘත්තීය ක්‍රියාමාර්ගයක් ආරම්භ කර තිබේ. අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන 32 හැවිරිදි වෛද්‍යවරියක ඊයේ රාත්‍රියේ සුපුරුදු පරිදි පොරොත්තු රාජකාරී සඳහා එම රෝහලේ සේවයට වාර්තාකර තිබුණි. සිය පොරොත්තු රාජකාරී අවසන් කළ අදාළ වෛද්‍යවරිය රාත්‍රී 7ට පමණ රෝහලේ සිට ඊට ඉදිරිපසින් පිහිටි විශේෂඥ වෛද්‍ය නිලධාරීන් පමණක් පදිංචි වී සිටින නිල නිවාසය දක්වා ගමන්කර තිබේ. එහිදී වෛද්‍යවරිය සිය නිල නිවසට ඇතුළුවන අවස්ථාවේ පසුපසින් පැමිණි කිසියම් පුද්ගලයෙකු එක්වරම පිහියක් ගෙලට තබා ඇය බියගන්වා ඇති බව වාර්තා වේ. අනතුරුව, වෛද්‍යවරියට කෑ ගැසීමට නොහැකි අයුරින් තදින් මුඛය බැඳ, ඇය විසින්ම නිල නිවසේ දොර විවෘත කරවාගත් අදාළ පුද්ගලයා, වෛද්‍යවරිය රැගෙන නිවස තුළට ඇතුළු වී කිසිවෙකුටත් ශබ්දය නොඇසෙන සේ දොර වසා දමා තිබේ. එහිදී සැකකරු අදාළ වෛද්‍යවරියගේ දෑත් බැඳ, දෑස් වසා, කෘෘර ලෙස දූෂණයට ලක්කර ඇති බව මේ වනවිට සිදුකළ පරීක්ෂණයෙන් හෙළිවී ඇත. අනතුරුව සැකකාර පුද්ගලයා පළා ගොස් ඇත්තේ වෛද්‍යවරියගේ ජංගම දුරකථනය ද පැහැරගෙනය. සිද්ධියෙන් සුළු වේලාවකට පසු වෛද්‍යවරිය යළිත් රෝහල් වාට්ටුවට පැමිණ එහි දුරකථනයකින් සිය පියා අමතා තමන් මුහුණදුන් සිදුවීම දැනුම්දී ඇති බව වාර්තා වේ. මෙම සිද්ධිය සම්බන්ධයෙන් රජයේ වෛද්‍ය නිලධාරීන්ගේ සංගමයේ අනුරාධපුර දිස්ත්‍රික් නිලධාරීන් රෝහල් පාලනාධිකාරිය දැනුවත් කිරීමෙන් පසු අද අනුරාධපුර පොලිසියට පැමිණිල්ලක්ද ගොනු කළේය. මේ පිළිබඳ අප කළ විමසීමේදී අනුරාධපුර පොලිසියේ උසස් නිලධාරියෙකු පැවසුවේ, සැකකරු සොයා ප්‍රදේශය පුරා විශේෂ සෝදිසි මෙහෙයුම් සිදුකරමින් සිටින බවය. මේ අතර, මෙම සිද්ධිය පාදක කරගනිමින් අනුරාධපුර ශික්ෂණ රෝහලේ සියලුම වෛද්‍යවරු, වෛද්‍යවරියන්, හෙද හෙදියන් ඇතුළු සෞඛ්‍ය කාර්ය මණ්ඩල අද දහවල් සිට අඛණ්ඩ වෘත්තිය ක්‍රියාමාර්ගයකට අවතීර්ණ වූ අතර රජයේ වෛද්‍ය නිලධාරීන්ගේ සංගමය නිවේදනය කළේ, සැකකරුව වහාම අත්අඩංගුවට ගන්නා ලෙසත් එසේ නොවුණහොත් වැඩවර්ජනයකට අවතීරණය වන බවත්ය. මේ අතර සැකකරු හමුදාවෙන් පළා ගිය අයකු බවට දැනටමත් හඳුනාගෙන ඇතැයි මහජන ආරක්ෂක අමාත්‍ය ආනන්ද විජේපාල මහතා අද පාර්ලිමේන්තුවේදී ප්‍රකාශ කළේය.", "source": "https://sinhala.adaderana.lk/"},
{"title": "ශිෂ්‍යත්ව විභාගයේ නැවත සමීක්ෂණ ප්‍රතිඵල නිකුත් කෙරේ", "url": "https://sinhala.adaderana.lk/news.php?nid=207585", "cover_image": "https://s3.amazonaws.com/adaderanasinhala/1741693532-Grade-5-Exam-600.jpg", "date_published": "2025-03-11T17:11:00Z", "content": "පසුගිය වසරේ සැප්තැම්බර් මස 15 වැනි දින පැවැති ශිෂ්‍යත්ව විභාගයේ නැවත සමීක්ෂණ ප්‍රතිඵල නිකුත් නිකුත් කර තිබේ. ඒ අනුව එම ප්‍රතිඵළ විභාග දෙපාර්තමේන්තුවේ නිල වෙබ් අඩවිය වන   හෝ   වෙත පිවිස විභාග අංකය ඇතුළත් කිරීමෙන් ලබා ගත හැකි බව විභාග දෙපාර්තමේන්තුව පවසයි. එමෙන්ම මෙම විභාගයේ ප්‍රතිභල සම්බන්ධයෙන් යම් කිසි විමසීමක් වේ නම් ඒ සඳහා ශ්‍රී ලංකා විභාග දෙපාර්තමේන්තුවේ පාසල් විභාග සංවර්ධන හා ප්‍රතිඵල ශාඛාවේ පහත සඳහන් දුරකථන අංක වෙත ඇමතීමෙන් ලබා ගත හැකි බවත් එම දෙපාර්තමේන්තුව පවසයි.", "source": "https://sinhala.adaderana.lk/"},
{"title": "කිරිවෙහෙර විහාරාධිපති CID යෙන් පිටව යයි", "url": "https://sinhala.adaderana.lk/news.php?nid=207581", "cover_image": "https://s3.amazonaws.com/adaderanasinhala/1741690242-kirivehera-kobawaka-600.jpg", "date_published": "2025-03-11T16:20:00Z", "content": "ප්‍රකාශයක් ලබා දීම සඳහා අපරාධ පරීක්ෂණ දෙපාර්තමේන්තුව වෙත පැමිණි කතරගම කිරිවෙහෙර විහාරාධිපති පූජ්‍ය කොබවක ධම්මින්ද හිමි ඉන් පිටව ගොස් තිබේ. අද (11) පෙරවරුවේ උන්වහන්නේ අපරාධ පරීක්ෂණ දෙපාර්තමේන්තුව වෙත පැමිණි අතර ප්‍රකාශයක් ලබා දීමෙන් අනතුරුව පැය 7කට පසු උන්වහන්සේ ඉන් පිටව ගොස් ඇත. හිටපු ජනාධිපති මහින්ද රාජපක්ෂ මහතාගේ පාලන කාලය තුළ ඉදිකරන ලද නිවසක් සම්බන්ධයෙන් කරුණු විමසීමට අදාළව උන්වහන්සේට මෙම කැඳවීම සිදුකර තිබුණි. මේ අතර මෙම සිද්ධියට අදාළව ප්‍රකාශයක් ලබා දීම සඳහා රුහුණු කතරගම මහා දේවාලයේ බස්නායක නිළමේ ඩිශාන් ගුණසේකර මහතාද අපරාධ පරීක්ෂණ දෙපාර්තමේන්තුව වෙත ඊයේ දිනයේදී පැමිණියේය.", "source": "https://sinhala.adaderana.lk/"},
{"title": "අපරාධකරුවන්ව ආරක්ෂා කරන සියලු පුද්ගලයින් අත්අඩංගුවට", "url": "https://sinhala.adaderana.lk/news.php?nid=207579", "cover_image": "https://s3.amazonaws.com/adaderanasinhala/1741689635-police-arrested-600.jpg", "date_published": "2025-03-11T16:10:00Z", "content": "යම් කිසි අපරාධයක් කර සැඟව සිටින අපරාධකරුවන්ව ආරක්ෂා කරනු ලබන පුද්ගලයින්ට නීතිය ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නීතිවේදී බුද්ධික මනතුංග මහතා පවසයි. ඒ මහතා පැවසුවේ අපරාධයට සම්බන්ධ පුද්ගලයින්ට නවාතැන් පහසුකම්, අපරාධයට ආධාර අනුබල දීමේ සිදුවීම් සිවිල් පුද්ගලයින් විසින් සිදුකර ඇති බවට මේ වනවිට පොලීසියට තොරතුරු වාර්තා වී ඇති බවය. ඒ අනුව දණ්ඩ නීති සංග්‍රහයේ 209 යම් වරදකරුවෙකුට හෝ සැකකරුවෙකුට නවාතැන් පහසුකම් සැපයීම හෝ අපරාධකරුවන්ට සැඟව සිටීමට අවස්ථාව ලබා දීම දඬුවම් ලැබිය හැකි වරදක් වන බැවින් ඔවුන් අත්අඩංගුවට ගෙන ඉදිරි නීතිමය ක්‍රියාමාර්ග ගැනීමට නියමිත බවත් ඔහු පැවසීය. තවද අපරාධ නඩු විධාන සංග්‍රහ පනතේ 21 වැනි වගන්තිය යටතේ ඇතැම් වැරදි සම්බන්ධ තොරතුරු මහජනතාව විසින් පොලිස් නිලධාරීන්ට දැනුම්දීමට බැ﻿ඳී සිටින බවත් පොලිස් මාධ්‍ය ප්‍රකාශකවරයා වැඩිදුරටත් අදහස් දක්වමින් පැවසීය.", "source": "https://sinhala.adaderana.lk/"},
{"title": "ආහාර ආසාත්මිකතාවයක් හේතුවෙන් පාසල් සිසුන් පිරිසක් රෝහලට", "url": "https://sinhala.adaderana.lk/news.php?nid=207582", "cover_image": "https://s3.amazonaws.com/adaderanasinhala/1741691916-hospital_L.jpg", "date_published": "2025-03-11T16:25:00Z", "content": "කරදියනාරු ප්‍රදේශයේ පාසලක සිසුන් පිරිසක් ආහාර ආසාත්මිකතාවක් හේතුවෙන් රෝහල් ගත කර තිබේ. අදාළ පාසලේ ආපන ශාලාවෙන් සහ පාසලට පිටතින් ඇති වෙළෙඳසැලකින් ආහාර ලබා ගැනීමෙන් පසු ඇතිවූ ආසාත්මිකතාවක් හේතුවෙන් අදාළ ළමුන් රෝහල් ගත කර ඇති බව සඳහන්ය. ඒ අනුව ළමුන් 50දෙනෙකු පමණ ආසාත්මික තත්ත්වය හේතුවෙන් රෝහල් ගත කර ඇත. කෙසේවෙතත් ළමුන්ගේ තත්ත්වය බරපතළ නොවන බව වාර්තා වේ.", "source": "https://sinhala.adaderana.lk/"},
{"title": "GMOA වර්ජනයකට සැරසෙයි", "url": "https://sinhala.adaderana.lk/news.php?nid=207580", "cover_image": "https://s3.amazonaws.com/adaderanasinhala/1741691569-gmoa-l.jpg", "date_published": "2025-03-11T16:14:00Z", "content": "අනුරාධපුර ශික්ෂණ රෝහලේ වෛද්‍යවරියක්ව දූෂණය කිරීමේ සිද්ධියට මුල් වූ සැකකරු වහාම අත්අඩංගුවට ගැනීමට කටයුතු කරන මෙන් රජයේ වෛද්‍ය නිලධාරීන්ගේ සංගමය (GMOA) රජයෙන් ඉල්ලා සිටියි. කෙසේ නමුත් ඔහුව කඩිනමින් අත්අඩංගුවට ගැනීමට නොහැකි වුවහොත්, උතුරුමැද පළාත තුළ වර්ජනයක් සිදුකරන බවට ද එම සංගමය අනතුරු අඟවා ඇත. 32 හැවිරිදි අදාළ වෛද්‍යවරිය ඊයේ (10) තමන්ගේ රාජකාරී කටයුතු නිමවී වෛද්‍යවරුන් සඳහා රජයෙන් ලබාදී තිබෙන නේවාසිකාගාරයට ගොස් සිටියදී නාඳුනන පුද්ගලයෙකු පැමිණ පිහියක් පෙන්වා ඇයව බිය ගන්වා දූෂණය කර ඇති බව වාර්තා වුණි. සිද්ධිය සම්බන්ධයෙන් වැඩිදුර විමර්ශන අනුරාධපුර පොලීසිය සිදුකරයි. මේ අතර, අනුරාධපුර ශික්ෂණ රෝහලේ වෛද්‍යවරියකට සිදුවූ ලිංගික අතවරය සම්බන්ධයෙන් ශ්‍රී ලංකා වෛද්‍ය සංගමයේ බලවත් කම්පනය හා විරෝධය දක්වන බව දැනුම්දී තිබේ. \r\n  \r\nඊයේ දිනයේ සිය රාජකාරි පරිශ්‍රය තුළදී හදිසි රාජකාරි කටයුතුවල නිරතවෙමින් සිටි වෛද්‍යවරියකට සිදුවූ ලිංගික අතවරය සම්බන්ධ සිදුවීම දැඩි පිළිකුලෙන් යුතුව හෙළා දකින බව ද එම සංගමය නිකුත් කළ නිවේදනයේ වැඩිදුරටත් දැක්වේ. මේ බරපතළ ලිංගික හිංසනයට සම්බන්ධ වැරදිකරුවන් හැකි ඉක්මනින් නීතියේ රැහැනට හසුකරගෙන අදාළ නෛතික ක්‍රියාමාර්ග අප්‍රමාදව ක්‍රියාත්මක කිරීමට කටයුතු කරන ලෙස අදාළ අංශවලට අවධාරණය කරන ලෙස ශ්‍රී ලංකා වෛද්‍ය සංගමය ඉල්ලා සිටී.", "source": "https://sinhala.adaderana.lk/"},
{"title": "මාතර අධිකරණයෙන් දේශබන්දුට විවෘත වරෙන්තුවක්", "url": "https://sinhala.adaderana.lk/news.php?nid=207576", "cover_image": "https://s3.amazonaws.com/adaderanasinhala/1741687942-Deshabandu-Tennakoon_L.jpg", "date_published": "2025-03-11T15:25:00Z", "content": "අධිකරණය මඟහැර සැඟව සිටින පොලිස්පති දේශබන්දු තෙන්නකෝන් මහතා දුටු තැන අත්අඩංගුවට ගැනීම සඳහා විවෘත වරෙන්තු නිකුත් කිරීමට මාතර ප්‍රධාන මහෙස්ත්‍රාත් බී. ඒ. අරුණ ඉන්ද්‍රජිත් බුද්ධදාස මහතා අද (11) නියෝග කළේය.  ඒ, අපරාධ පරීක්ෂණ දෙපාර්තමේන්තුව (CID) සිදුකළ ඉල්ලීමක් අනුවය. 2023 දෙසැම්බර් 31 වැනිදා මාතර, වැලිගම හෝටලයක් අසළ සිදුවූ වෙඩිතැබීමේ සිද්ධියේදී කොළඹ අපරාධ කොට්ඨාසයේ නිලධාරියෙකු මියයාම සම්බන්ධයෙන් එවක වැඩබලන පොලිස්පති දේශබන්දු තෙන්නකෝන් මහතා ඇතුළු 8 දෙනෙකු අත්අඩංගුවට ගැනීම සඳහා වරෙන්තු නිකුත්කර අදට දින 13කි. අපරාධ පරීක්ෂණ දෙපාර්තමේන්තුවේ කණ්ඩායම් කිහිපයක් යොදවා ඔහුගේ හෝකන්දර සහ ගිරිඋල්ල නිවෙස් මෙන්ම රුහුණු මහා කතරගම දේවාලයේ බස්නායක නිලමේ ඩිෂාන් ගුණසේකර මහතාගේ මාතර මාලිම්බඩ පිහිටි නිවස පරීක්ෂා කෙරුණත් ඔහු අත්අඩංගුවට ගැනීමට පොලිසියට නොහැකි විය. මහජන ආරක්ෂක නියෝජ්‍ය අමාත්‍ය නීතිඥ සුනිල් වටගල මහතා ප්‍රකාශ කළේ, පොලිස්පතිවරයා උසාවිය මඟහරින්නේ නම් නීති ප්‍රතිපාදන අනුව ඔහුගේ දේපොළ පවරා ගැනීමට හැකියාව පවතින බවය.  මෙවන් පසුබිමක තමන් අත්අඩංගුවට ගන්නා ලෙස මාතර මහෙස්ත්‍රාත් අධිකරණය දී ඇති නියෝගය අත්හිටුවීමේ අතුරු තහනම් නියෝගයක් නිකුත්කරන ලෙස ඉල්ලා පොලිස්පති දේශබන්දු තෙන්නකෝන් මහතාගේ නීතිඥයින් ගොනුකළ රිට් පෙත්සම කරුණු තහවුරු කිරීම සඳහා මාර්තු 12 වැනිදා කැඳවීමට අභියාචනාධිකරණය ඊයේ (10) නියෝග කළේය. කෙසේවෙතත් අදාළ පෙත්සම සලකා බැලුණු අවස්ථාවේ දේශබන්දු තෙන්නකෝන් මහතාගේ නීතිඥයින් සිය සේවාදායකයා අත්අඩංගුවට ගැනීම වැළැක්වීමේ කෙටි අතුරු තහනම් නියෝගයක් ඉල්ලා සිටියත්  අභියාචනාධිකරණය එවැනි නියෝගයක් නිකුත් නොකළේය. මේ අතර අපරාධ පරීක්ෂණ දෙපාර්තමේන්තුවේ නිලධාරීන් අද (11) යළි මාතර මහෙස්ත්‍රාත් අධිකරණයට කරුණු වාර්තා කළේය. එහිදී විමර්ශන නිලධාරීන් අධිකරණයට දැනුම් දුන්නේ පොලිස්පතිවරයා අත්අඩංගුවට ගැනීම සඳහා දිවයිනේ විවිධ ප්‍රදේශවල  සැකකටයුතු ස්ථාන 10ක් පරීක්ෂාවට ලක්කළ බවය. එමෙන්ම තවත් ස්ථාන 18ක් සඳහා බුද්ධි නිලධාරින් යොදවා තිබෙන බව ද එම නිලධාරීන් අධිකරණයට දැනුම් දුන්නේය. මෙහිදී අපරාධ පරීක්ෂණ දෙපාර්තමේන්තුව ඉල්ලා සිටියේ සැකකාර පොලිස්පතිවරයා අත්අඩංගුවට ගැනීම සඳහා විවෘත වරෙන්තු නිකුත් කරන ලෙසයි. ඉදිරිපත් වූ කරුණු සලකා බැලූ මාතර ප්‍රධාන මහෙස්ත්‍රාත්වරයා, පොලිස්පතිවරයා දුටු තැන අත්අඩංගුවට ගැනීම සඳහා විවෘත වරෙන්තු නිකුත් කිරීමට නියෝග කළේය. මේ අතර සැඟව සිටින පොලිස්පතිවරයා සොයා අපරාධ පරීක්ෂණ දෙපාර්තමේන්තුවේ විශේෂ කණ්ඩායම් 9ක් යොදවා තිබේ. දේශබන්දු තෙන්නකෝන් මහතා සබඳතා පැවැත්වූ පසුගිය රජයේ හිටපු අමාත්‍යවරයෙකුගේ නිවසද ඉදිරියේදී පරීක්ෂා කිරීමට නියමිත බව වාර්තා  වේ.", "source": "https://sinhala.adaderana.lk/"},
{"title": "අරගලයෙන් විනාශ වූ දේශපාලකයින්ගේ නිවාස ගැන ශ්‍රේෂ්ඨාධිකරණයට පෙත්සමක්", "url": "https://sinhala.adaderana.lk/news.php?nid=207577", "cover_image": "https://s3.amazonaws.com/adaderanasinhala/1741687393-supreme-court-600.jpg", "date_published": "2025-03-11T15:33:00Z", "content": "2022 වසරේ ගාලු මුව දොර \"ගෝඨා ගෝ ගම\" අරගලයට පහරදීමේ සිද්ධියෙන් පසුව රටපුරා ඇතිවූ ප්‍රචණ්ඩ ක්‍රියා හේතුවෙන් විනාශයට පත්  මැති ඇමතිවරුන්ගේ නිවාසවලට වන්දි ගෙවීමේ දී මහජන මුදල් අවභාවිතාවක් සිදුවී ඇති බැවින් ඒ පිළිබඳ විමර්ශනයක් පවත්වන ලෙස නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඉදිරිපත් කර තිබේ. සමාජ ක්‍රියාකාරිකයකු මෙන්ම පරිසරවේදියකු වන නීතිඥ ආචාර්ය රවින්ද්‍රනාත් දාබරේ මහතා විසින් පෙත්සම ඉදිරිපත් කර ඇත.  එහි වගඋත්තරකරුවන් ලෙස හිටපු ආරක්ෂක අමාත්‍ය ගෝඨාභය රාජපක්ෂ, හිටපු ආරක්ෂක ලේකම් විශ්‍රාමික යුද හමුදා මේජර් ජෙනරල් කමල් ගුණරත්න, හිටපු ත්‍රිවිධ හමුදා මාණ්ඩලික ප්‍රධානී ශවේන්ද්‍ර සිල්වා, හිටපු පොලිස්පති චන්දන වික්‍රමරත්න, හිටපු මහජන ආරක්ෂක අමාත්‍යවරුන් වන ටිරාන් අලස් සහ ප්‍රසන්න රණතුංග, වත්මන් වැඩ බලන පොලිස්පති ප්‍රියන්ත වීරසූරිය, වත්මන් මහජන ආරක්ෂක අමාත්‍ය ආනන්ද විජේපාල ඇතුළු 15 දෙනෙකු නම් කර ඇත. පෙත්සම්කරු කියා සිටින්නේ ඉකුත්  පෙබරවාරි මස 05 වනදා පාර්ලිමේන්තුවේදී ප්‍රකාශයක් සිදුකළ අමාත්‍ය නලින්ද ජයතිස්ස මහතා 2022 වසරේ මැයි මස 09 වනදා අරගල සමයේ නිවාස  විනාශ වූ හිටපු මැති ඇමතිවරු ඇතුළු 43 දෙනෙකුට පසුගිය රජය විසින් වන්දි වශයෙන් රුපියල් බිලියන 1.22 ක මුදලක් ගෙවා තිබෙන බව සඳහන් කළේ යැයි කියා සිටියේය. ස්වභාවික ආපදාවකදී පවා දේපළ විනාශ වීම වෙනුවෙන් එක් පුද්ගලයෙකුට ගෙවිය හැකි උපරිම වන්දි මුදල රුපියල් මිලියන 2.5 ක්ව තිබියදී එම නීතිමය සීමාව අභිබවා මෙම දේශපාලකයින්ට ඉකුත් රජය විසින් වන්දි ගෙවා තිබූ බව අමාත්‍යවරයාගේ ප්‍රකාශය තුළින් අනාවරණය වූ බවත් පෙත්සම්කරු පවසා සිටියේය. ඒ අනුය මෙය පැහැදිළිවම රාජ්‍ය මුදල් අවභාවිතාවක් බවත් පෙත්සම්කරු චෝදනා කළේය. රටේ නීතියේ ආධිපත්‍යය තහවුරු කිරීමේ වගකීම රජය වෙත පැවරී තිබෙන අතර 2022 වසරේ මැයි මස 09  වනදා එම වගකීම ඉටුකිරීමට එවක ආරක්ෂක අමාත්‍යවරයා වශයෙන් කටයුතු කළ ගෝඨාභය රාජපක්ෂ සහ එවක මහජන ආරක්ෂක අමාත්‍යවරු ඇතුළු ආරක්ෂක බලධාරීන් විසින් පැහැර හැර තිබෙන බවත් මේ හේතුවෙන් රට තුළ අරාජික තත්ත්වයක් උද්ගත වූ බවත් පෙත්සම්කරු පෙත්සම තුළින් පෙන්වා දී ඇත. වග උත්තරකරුවන්ගේ මෙම ක්‍රියා කලාපය තුළින් සිය මූලික මිනිස් අයිතිවාසිකම් උල්ලංඝනය වී ඇති බවට තීන්දුවක් ලබා දෙන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා සිටියේය.  ඊට අමතරව අනීතික ලෙස වන්දි මුදල් ගෙවා තිබෙන මැති ඇමැතිවරුන්ගෙන් එම වන්දි මුදල් යළි අයකර ගැනීමට පියවර ගන්නා ලෙස නියෝගයක් නිකුත් කරන ලෙසත් අනීතික ලෙස සිදුකළ එම වන්දි ගෙවීම් පිළිබඳව විමර්ශනයක් සිදුකරන ලෙස මහජන ආරක්ෂක අමාත්‍යවරයා, වැඩබලන පොලිස්පතිවරයා සහ නීතිපතිවරයා වෙත නියෝගයක් නිකුත් කරන ලෙසත් පෙත්සම්කරු අධිකරණයෙන් ඉල්ලා තිබේ. ඊට අමතරව දේපළ හානි වූ මැති ඇමතිවරුන්ට විනිවිදභාවයකින් යුත් නීත්‍යානුකූල ක්‍රමවේදයක් හරහා වන්දි ගෙවීමේ වැඩපිළිවෙලක් ක්‍රියාත්මක කරන ලෙස නියෝගයක් නිකුත් කරන ලෙසත් පෙත්සම්කරු ශ්‍රේෂ්ඨාධිකරණයෙන් වැඩිදුරටත් ඉල්ලා තිබේ.", "source": "https://sinhala.adaderana.lk/"},
{"title": "ගිනිඅවි සමග හිටපු පළාත් සභා මන්ත්‍රී සංජය අත්අඩංගුවට", "url": "https://sinhala.adaderana.lk/news.php?nid=207573", "cover_image": "https://s3.amazonaws.com/adaderanasinhala/1741681284-arrested-man-600.jpg", "date_published": "2025-03-11T13:51:00Z", "content": "හිටපු පළාත් සභා මන්ත්‍රී සංජය සිරිවර්ධන මහතා අත්අඩංගුවට ගෙන තිබේ. ඒ ඔහුට අයත් අත්තනගල්ල ප්‍රදේශයේ ඉඩමක තිබී ටී 56 ගිනි අවියක්, මැගසින් දෙකක්, පතොරොම් 130ක් බෝර 12 ගිනි අවියක් සොයා ගැනීමත් සමගය. මීට අමතරව ටී 56 ගිනි අවි කිහිපයක් සහ උණ්ඩ සඟවා තබා ඇතැයි ඔහු පැවසීමත් සමග එම ගිනි අවි සොයා විමර්ශන ක්‍රියාත්මක කිරීමටද පොලීසිය පියවර ගෙන තිබේ.  වැඩබලන පොලිස්පති ප්‍රියන්ත වීරසූරිය මහතාගේ උපදෙස් මත බස්නාහිර උතුර අපරාධ කොට්ඨාසයේ අධ්‍යක්ෂ සහකාර පොලිස් අධිකාරි රොහාන් ඕලුගල මහතාගේ මූලිකත්වයෙන් වැඩිදුර පරීක්ෂණ සිදු කෙරේ.", "source": "https://sinhala.adaderana.lk/"},
{"title": "නව අභියාචනාධිකරණ විනිසුරුවන් තිදෙනෙක් දිවුරුම් දෙති", "url": "https://sinhala.adaderana.lk/news.php?nid=207572", "cover_image": "https://s3.amazonaws.com/adaderanasinhala/1741680903-PMD-news_L.jpg", "date_published": "2025-03-11T13:41:00Z", "content": "අභියාචනාධිකරණයට නව විනිසුරන් තිදෙනෙක් පත් කරනු ලැබ ඇති අතර,  ඔවුහු ජනාධිපති අනුර කුමාර දිසානායක මහතා ඉදිරියේ ජනාධිපති ලේකම් කාර්යාලයේදී අද (11) දිවුරුම් දුන්‍හ. ඒ අනුව, මහාධිකරණ විනිසුරුවරුන් වන ඩබ්ලිව්. කේ. එස්. යූ ප්‍රේමචන්ද්‍ර,  කේ. ප්‍රියන්ත ප්‍රනාන්දු, ඒ.ප්‍රේමශංකර් යන මහත්වරු අභියාචනාධිකරණය සඳහා නව විනිසුරුවරුන් ලෙස පත් කර ඇත.", "source": "https://sinhala.adaderana.lk/"},
{"title": "අනුරාධපුර ශික්ෂණ රෝහලේ වෛද්‍ය වර්ජනයක්", "url": "https://sinhala.adaderana.lk/news.php?nid=207570", "cover_image": "https://s3.amazonaws.com/adaderanasinhala/1741680557-Anuradapura_L.jpg", "date_published": "2025-03-11T13:13:00Z", "content": "අනුරාධපුරය ශික්ෂණ රෝහලේ වෛද්‍යවරියක දූෂණය කිරීමේ සිද්ධියකට විරෝධය දක්වමින් එම රෝහලේ වෛද්‍යවරුන් විසින් වර්ජනයක් ආරම්භ කර තිබේ. විරෝධයේ නිරත වෛද්‍යවරුන් පෙන්වා දෙන්නේ අදාළ සිද්ධියට සම්බන්ධ සැකකරු වහාම අත්අඩංගුවට ගන්නා ලෙසය. 32 හැවිරිදි අදාළ වෛද්‍යවරිය ඊයේ (10) තමන්ගේ රාජකාරී කටයුතු නිමවී වෛද්‍යවරුන් සඳහා රජයෙන් ලබාදී තිබෙන තම නේවාසිකාගාරයට ගොස් තිබේ. ඉන්පසු සවස 6:30ත් 7ත් අතර කිසියම් නාඳුනන පුද්ගලයෙකු පැමිණ පිහියක් පෙන්වා ඇයව බිය ගන්වා දූෂණය කර ඇති බව වාර්තා වෙයි. සිද්ධිය සම්බන්ධයෙන් වැඩිදුර විමර්ශන අනුරාධපුර  පොලීසිය සිදුකරයි.", "source": "https://sinhala.adaderana.lk/"},
{"title": "කෙහෙළියගේ බැංකු ගිණුමකට අදාළ නියෝගය ලබන 17 වනදා", "url": "https://sinhala.adaderana.lk/news.php?nid=207571", "cover_image": "https://s3.amazonaws.com/adaderanasinhala/1741681803-Keheliya_L.jpg", "date_published": "2025-03-11T13:34:00Z", "content": "අල්ලස් කොමිසම විසින් සිදුකරන විමර්ශනයකට අදාළව හිටපු අමාත්‍ය කෙහෙළිය රඹුක්වැල්ල මහතාගේ බැංකු ගිණුම් අත්හිටුවමින් නිකුත් කර තිබෙන නියෝගය ඉවත් කරන්නේ ද? නැද්ද? යන තීරණය ලබන 17 වනදා ප්‍රකාශයට පත් කරන බව කොළඹ මහාධිකරණය නියෝග කළේය. කෙහෙළිය රඹුක්වැල්ල මහතා වෙනුවෙන් ඉදිරිපත් කළ කරුණු සලකා බැලීමෙන් පසුව කොළඹ මහාධිකරණ විනිසුරු ආදිත්‍ය පටබැඳිගේ මහතා මෙම නියෝගය නිකුත් කරනු ලැබීය. මෙම නඩුකරය කැඳවූ අවස්ථාවේදී කෙහෙළිය රඹුක්වැල්ල මහතා වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් අරගල සමයේ තම සේවාදායකයාගේ නිවස ගිනිතැබීමේ සිද්ධිය සම්බන්ධයෙන් ලැබුණු රුපියල් ලක්ෂ නවසිය පනහක වන්දි මුදල හා ඔහුගේ විශ්‍රාම වැටුප දැනට අධිකරණය මඟින් තහනමට ලක්කර තිබෙන තම සේවාදාහකයාගේ පාර්ලිමේන්තු බැංකු ගිණුමට බැර වී තිබෙන බවත් සඳහන් කළේය.  එබැවින් අදාළ බැංකු ගිණුමට පනවා තිබෙන තහනම ඉවත් කරන ලෙසත් නීතිඥවරයා අධිකරණයෙන් ඉල්ලීම් කළේය. එම ඉල්ලීම පිළිබඳ නියෝගය ලබන 17 වනදා ප්‍රකාශයට පත් කරන බව විනිසුරුවරයා නියෝග කළේය.", "source": "https://sinhala.adaderana.lk/"},
{"title": "වකුගඩු සැත්කමකින් දරුවකු මරණයට පත්වීමේ සිද්ධියේ මහෙස්ත්‍රාත් පරීක්ෂණයේ තීන්දුව නිකුත් වෙයි", "url": "https://sinhala.adaderana.lk/news.php?nid=207574", "cover_image": "https://s3.amazonaws.com/adaderanasinhala/1741682821-law-600.jpg", "date_published": "2025-03-11T14:17:00Z", "content": "මෑතකදී කොළඹ රිජ්වේ ආර්යා ළමා රෝහලට වකුගඩු රෝගය සඳහා ප්‍රතිකාර ලබාගැනීමට ඇතුළත් කෙරුණු කොටහේන ප්‍රදේශයේ පදිංචි තුන් හැවිරිදි හම්දි ෆස්ලිම් නමැති පිරිමි දරුවෙකු මරණයට පත්වීමේ සිද්ධිය  පිළිබඳ මහෙස්ත්‍රාත් පරීක්ෂණයේ තීන්දුව කොළඹ මහෙස්ත්‍රාත් අධිකරණය විසින් අද ප්‍රකාශයට පත් කරනු ලැබීය.  තීන්දුව ප්‍රකාශයට පත් කරමින් කොළඹ අතිරේක මහෙස්ත්‍රාත් හර්ෂණ කැකුණවල මහතා සඳහන් කළේ ආසාදනය වී තිබූ එක් වකුගඩුවක් සැත්කමකින් ඉවත් කිරීමෙන් අනතුරුව මූත්‍රා පෙරීමේ ක්‍රියාවලිය සම්පූර්ණයෙන්ම අකර්මණ්‍ය වී ඇති වූ කම්පනය හේතුවෙන් මෙම දරුවාගේ මරණය සිදුවී ඇති බවය.  ඒ අනුව මෙම දරුවාගේ මරණය රෝහල් කාර්ය මණ්ඩලයේ නොසැලකිල්ල හේතුවෙන් සිදුවී ඇති බවට සාක්ෂි අනාවරණය වන්නේ නම් ඊට අදාළ සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙසත් අතිරේක මහෙස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.  තම දරුවා වකුගඩු සැත්කමක් සිදුකරීමෙන් අනතුරුව වෛද්‍ය කාර්ය මණ්ඩලයේ නොසැලකිල්ල හේතුවෙන් ඔහු මියගිය බව පවසමින් දරුවාගේ දෙමව්පියන් විසින් බොරැල්ල පොලිසියට කරන ලද පැමිණිල්ලකට අනුව මෙම විමර්ශනය සිදු කෙරිණි.", "source": "https://sinhala.adaderana.lk/"},
{"title": "රෝයල් පාක් නඩුවට අදාළ වන්දි මුදල් හිටපු ජනපති මෛත්‍රී ගෙවා දමයි", "url": "https://sinhala.adaderana.lk/news.php?nid=207569", "cover_image": "https://s3.amazonaws.com/adaderanasinhala/1741675477-Maithripala-Sirisena-600.jpg", "date_published": "2025-03-11T12:14:00Z", "content": "රෝයල් පාක් ඝාතන සිද්ධිය සම්බන්ධ නඩුවේ විත්තිකරුට ලබා දුන් ජනාධිපති සමාව අහෝසි කිරීමෙන් අනතුරුව ගෙවීමට නියම වූ රුපියල් මිලියනයක වන්දි මුදල හිටපු ජනාධිපති මෛත්‍රිපාල සිරිසේන මහතා විසින් ගෙවා තිබෙන බව ඔහුගේ නීතිඥවරු අද (11) ශ්‍රේෂ්ඨාධිකරණයට දැනුම් දුන්නේය.  එම වන්දි මුදල් ගෙවා නොමැති බවට ඉදිරිපත් වූ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් ඒ සම්බන්ධයෙන් ලබන අප්‍රේල් මස 29 වනදා අධිකරණය හමුවේ පෙනී සිට දඩුවම් නොකිරීමට හේතු දක්වන ලෙස දන්වා මෛත්‍රිපාල සිරිසේන මහතා වෙත නොතීසි නිකුත් කරන මෙන් අද පෙරවරුවේ නියෝගයක් නිකුත් කර තිබුණි.  එම තීන්දුව නිකුත් කර ස්වල්ප වේලාවකින් පසුව අධිකරණය හමුවේ පෙනී සිටි මෛත්‍රිපාල සිරිසේන මහතා වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මහතා අධිකරණය හමුවේ කරුණු දක්වමින් තම සේවාදායකයා විසින් අදළ වන්දි මුදල ගෙවා තිබෙන බව සඳහන් කළේය. එවිට විනිසුරු මඩුල්ල ජනාධිපති නීතිඥවරයාට දන්වා සිටියේ මෙම කරුණ මෝසමක් මාර්ගයෙන් අධිකරණයට දැනුම් දෙන ලෙසය.", "source": "https://sinhala.adaderana.lk/"},
{"title": "රාජ්‍ය සේවයට නව බඳවා ගැනීමට කැබිනට් අනුමැතිය", "url": "https://sinhala.adaderana.lk/news.php?nid=207565", "cover_image": "https://s3.amazonaws.com/adaderanasinhala/1741673264-goverment-jobs-600.jpg", "date_published": "2025-03-11T11:37:00Z", "content": "රාජ්‍ය සේවයේ ආයතනවල පවතින පුරප්පාඩු සඳහා නව බඳවා ගැනීම් සිදු කිරීමට අදාළ අමාත්‍යංශ සහ ආයතන වෙත අනුමැතිය ලබාදීම පිණිස අග්‍රාමාත්‍ය හරිනි අමරසූරිය ඉදිරිපත් කළ යෝජනාවට කැබිනට් අනුමැතිය හිමිව තිබේ. ඒ අනුව ප්‍රවාහන, මහාමාර්ග, වරාය, සහ සිවිල් ගුවන් සේවා අමාත්‍යංශයේ පුරප්පාඩු 909ක්, කාන්තා සහ ළමා කටයුතු අමාත්‍යංශයට 109, පරිසර අමාත්‍යංශයට 144, මහජන ආරක්ෂක සහ පාර්ලිමේන්තු කටයුතු අමාත්‍යංශයට 2,500ක් අධ්‍යාපන, උසස් අධ්‍යාපන සහ වෘත්තිය අධ්‍යාපන අමාත්‍යංශයට 22ක්, විද්‍යා සහ තාක්ෂණ අමාත්‍යංශයට 03ක්, මුදල් ක්‍රම සම්පාදන සහ ආර්ථික සංවර්ධන අමාත්‍යාංශයට 185ක් ධීවර, ජලජ සහ සාගර සම්පත් අමාත්‍යංශයට 20, රාජ්‍ය පරිපාලන, පළාත් සභා සහ පළාත් පාලන අමාත්‍යංශයට 1,615, මධ්‍යම පළාත් සභාවට 72, ඌව පළාත් සභාවට 303ක් ආදී ලෙස මුළු පුරප්පාඩු සංඛාව 5,882ක් වෙනුවෙන් නව බඳවා ගැනීම් සඳහා කැබිනට් අනුමැතිය හිමිව තිබේ.", "source": "https://sinhala.adaderana.lk/"},
{"title": "කර්මාන්ත ප්‍රවර්ධන පනත සංශෝධනය කිරීමට පියවර", "url": "https://sinhala.adaderana.lk/news.php?nid=207568", "cover_image": "https://s3.amazonaws.com/adaderanasinhala/1741674551-nalinda-jayathissa-600.jpg", "date_published": "2025-03-11T11:59:00Z", "content": "කර්මාන්ත ප්‍රවර්ධන පනත සංශෝධනය කිරීමට කැබිනට් අනුමැතිය හිමිව තිබේ. කර්මාන්ත අංශයේ තාක්ෂණික, වෙළෙඳ, නිපුණතා හා පාරිසරික ආදී ක්ෂේත්‍රයන්ට අදාළ කාලීන අවශ්‍යතාවන් සපුරාගත හැකි වන පරිදි කර්මාන්ත ප්‍රතිපත්ති සම්පාදනය කිරීම සඳහා දැනට පවතින 1990 අංක 46 දරන කර්මාන්ත ප්‍රවර්ධන පනතේ ප්‍රතිපාදන ප්‍රමාණවත් නොවන බව පෙනී ගොස් ඇති එබැවින්, එකී පනත සංශෝධනය කිරීම සඳහා පසුගිය 08 වැනි දින පැවති අමාත්‍ය මණ්ඩල රැස්වීමේදී අනුමැතිය ලබා දී තිබේ. ඒ අනුව නීති කෙටුම්පත් සම්පාදක විසින් මේ වන විට එකී පනත සංශෝධනය කිරීමේ කටයුතු සිදු කරමින් පවතින අතර, පනත සංශෝධනය කිරීමේ කාර්යය සඳහා වත්මන් අමාත්‍ය මණ්ඩලයේ ප්‍රතිපත්තිමය එකඟතාව ලබා ගැනීමේ අවශ්‍යතාව නීති කෙටුම්පත් සම්පාදක විසින් පෙන්වා දී ඇත.  ඒ අනුව, කර්මාන්ත සහ ව්‍යවසායකත්ව සංවර්ධන අමාත්‍යතුමා ඉදිරිපත් කළ යෝජනාව සැලකිල්ලට ගෙන එකී පනත් කෙටුම්පත සකස් කිරී‌මේ කාර්යය කඩිනමින් නිම කිරීම සඳහා අමාත්‍ය මණ්ඩලයේ ප්‍රතිපත්තිමය අනුමැතිය ලබා දීමට තීරණය කර තිබේ.", "source": "https://sinhala.adaderana.lk/"},
{"title": "බටලන්ද කොමිෂන් සභා වාර්තාව මේ සතියේදී පාර්ලිමේන්තුවට", "url": "https://sinhala.adaderana.lk/news.php?nid=207566", "cover_image": "https://s3.amazonaws.com/adaderanasinhala/1741678021-parliement-ghf-L.jpg", "date_published": "2025-03-11T11:46:00Z", "content": "බටලන්ද කොමිෂන් සභාව පාර්ලිමේන්තුවට ඉදිරිපත් කිරීමට කැබිනට් මණ්ඩල රැස්වීමේදී තීරණය කර තිබේ. අද (15) පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවට එක්වෙමින් අමාත්‍ය නලින්ද ජයතිස්ස මහතා පැවසුවේ එම කොමිෂන් සභා වාර්තාව මෙම සතියේදී පාර්ලිමේන්තුවට ඉදිරිපත් කිරීමට නියමිත බවය. අමාත්‍යවරයා පැවසුවේ ඊයේ පැවැති කැබිනට් රැස්වීමේදි ජනාධිපතිවරයා සහ අමාත්‍ය මණ්ඩලය මේ සම්බන්ධයෙන් වැඩි අවධානයක් යොමු කළ බවය.  ඒ අනුව අදාළ කොමිෂන් සභා වාර්තාව පාර්ලිමේන්තුවට ඉදිරිපත් කිරීමෙන් පසු මේ සම්බන්ධව ඉදිරි ක්‍රියාමාර්ග ගැනීමට නියමිත බවද අමාත්‍යවරයා මෙහිදී වැඩිදුරටත් අදහස් දක්වමින් පැවසීය.", "source": "https://sinhala.adaderana.lk/"},
{"title": "ශ්‍රී ලාංකිකයින් 6160කට ඊශ්‍රායලයේ රැකියා වරම්", "url": "https://sinhala.adaderana.lk/news.php?nid=207563", "cover_image": "https://s3.amazonaws.com/adaderanasinhala/1741671591-SLBFE_L.jpg", "date_published": "2025-03-11T11:06:00Z", "content": "ශ්‍රී ලාංකිකයින් 6,160 දෙනෙකු සඳහා ඊශ්‍රායලයේ ඉදිකිරීම් ක්ෂේත්‍රයේ රැකියා අවස්ථා හිමිවී තිබේ. ඊශ්‍රායල් රජය හා ශ්‍රි ලංකා රජය අතර ඇතිකර ගත් අවබෝධතා ගිවිසුම අනුව එම අවස්ථාව හිමිව ඇත.  එමෙන්ම 2025 වසරේ ජනවාරි සිට මේ දක්වා ගතවූ කාලය තුළ ශ්‍රී ලාංකික තරුණයින් 1,082 දෙනෙකු ඊශ්‍රායලයේ ඉදිකිරීම් රැකියා සඳහා පිටත්ව ගොස් තිබේ. මේ අතර, ඊශ්‍රායලයේ ඉදිකිරීම් ක්ෂේත්‍රයේ රැකියා හිමිවූ රැකියා ලාභීන් 41 දෙනෙකු වෙත ගුවන් ටිකට්පත් පිරිනැමීම ඊයේ (10) කාර්යාංශ සභාපති කෝශල වික්‍රමසිංහ මහතාගේ ප්‍රධානත්වයෙන් සිදුවිය.  මෙම පිරිස ඊයේ දිනම ඊශ්‍රායලය බලා පිටත්ව ගියහ. එසේම තවත් 177 දෙනෙකු ඊශ්‍රායලයේ ඉදිකිරීම් රැකියා සඳහා පිටත්ව යාමට සූදානමින් සිටින බව විදේශ සේවා නියුක්ති කාර්යාංශය පවසයි. සාම්ප්‍රදායික රාමුවෙන් බැහැරට යමින් යුරෝපානු හා නැගෙනහිර ආසියානු රටවලට ශ්‍රමිකයින් යොමුවීමේ ප්‍රවණතාවයක්ද පසුගිය වසර කිහිපයේ ඇතිවෙමින් පවතින අතර, ඒ අනුව ඊශ්‍රායලයේ රැකියා සඳහා යොමුවීමටද ශ්‍රි ලාංකිකයින්ගේ වැඩි උනන්දුවක් පවතින බව විදේශ සේවා නියුක්ති කාර්යාංශය වැඩිදුරටත් සඳහන් කළේය.", "source": "https://sinhala.adaderana.lk/"},
{"title": "බස් රථ සැරසිලි සම්බන්ධව සොයා බැලීමට කමිටුවක්", "url": "https://sinhala.adaderana.lk/news.php?nid=207567", "cover_image": "https://s3.amazonaws.com/adaderanasinhala/1741674309-Bus-news_L.jpg", "date_published": "2025-03-11T11:48:00Z", "content": "බස් රථ සැරසිලි සහ මොඩිෆිකේෂන් හේතුවෙන් මගී බස්රථවල ගමන් ගන්නා මගීන්ගේ ආරක්ෂාවට ඇතිවිය හැකි බලපෑම අධ්‍යනය කර ඒ සම්බන්ධයෙන් විදිමත් ක්‍රියාමාර්ග සඳහා නිර්දේශ සහිත වාර්තාවක් ඉදිරිපත් කිරීම සඳහා කමිටුවක් පත් කිරීමට කැබිනට් අනුමැතිය හිමිව තිබේ. මෝටර් රථ පනතේ විධිවිධාන ප්‍රකාරව නිකුත් කරනු ලබන නියෝගයන්ට අනුගතව මෝටර් රථ ප්‍රවාහන කොමසාරිස් ජනරාල්වරයාගේ පූර්ව අනුමැතිය සහිතව වාහනවල නිර්මාණය (Design) වෙනස් කිරීම සහ වාහන විකරණය (Modification) කිරීම සිදු කළ හැකිය. ඒ අනුව, 1983 වසරේදී ප්‍රකාශයට පත් කරන ලද මෝටර් වාහන (තැනීම්) නියෝග වරින්වර සංශෝධනය කරමින්, වාහන විකරණය (Modification) කළ හැකි ආකාරය සම්බන්ධයෙන් රෙගුලාසි ගැසට් නිවේදන මඟින් ප්‍රකාශයට පත් කර ඇත.  එහෙත්, පසුගිය කාලයේදී එවැනි නියෝග මඟින් ප්‍රකාශිත වාහන උපාංග සවි කිරීම් සහ නිර්මාණය වෙනස් කිරීම්වලට අමතරව, මෝටර් රථ ප්‍රවාහන දෙපාර්තමේන්තුව විසින් අභ්‍යන්තර ක්‍රමවේද ඔස්සේ බස්රථ සැරසිලි සහ උපාංග විකරණය (Modification) සඳහා මාර්ගෝපදේශ සංග්‍රහයක් සකස් කර අභ්‍යන්තර චක්‍රලේඛයක් ද නිකුත් කරනු ලැබ ඇතැයි වාර්තා වෙයි. එහෙත්, ඊට අදාළව මෝටර් රථ පනතේ විධිවිධාන පරිදි අදාළ නියෝග ප්‍රකාශයට පත් කිරීමක් සිදු කර නොමැති බව රජය පවසයි. එබැවින්, මෙම සියලු තත්ත්වයන් සැලකිල්ලට ගෙන, බස්රථ සැරසිලි හා උපාංග හේතුවෙන් බස්රථවල ගමන් ගන්නා මගීන්ගේ ආරක්ෂාවට ඇති විය හැකි බලපෑම පිළිබඳ අධ්‍යයනය කර, ඒ සම්බන්ධයෙන් විධිමත් පරිදි ක්‍රියාකිරීම සඳහා නිර්දේශ සහිත වාර්තාවක් ඉදිරිපත් කිරීම පිණිස ප්‍රවාහන, මහාමාර්ග, වරාය සහ සිවිල් ගුවන් සේවා අමාත්‍යාංශය ඇතුළු අනෙකුත් අදාළ සියලු ආයතන නියෝජනය වන පරිදි නිලධාරි කමිටුවක් පත් කිරීම සඳහා ප්‍රවාහන, මහාමාර්ග, වරාය සහ සිවිල් ගුවන් සේවා අමාත්‍යතුමා විසින් ඉදිරිපත් කරන ලද යෝජනාවට අමාත්‍ය මණ්ඩලයේ එකඟතාව ලබා දීමට තීරණය කරන ලදී.", "source": "https://sinhala.adaderana.lk/"},
{"title": "විනාශකාරී දේශපාලනයක් නැවත ඇති වීමට ඉඩක් නැහැ - ජනපති", "url": "https://sinhala.adaderana.lk/news.php?nid=207564", "cover_image": "https://s3.amazonaws.com/adaderanasinhala/1741672840-PMD_L.jpg", "date_published": "2025-03-11T11:29:00Z", "content": "ලෝක වෙළෙඳපොළ තුළ ශ්‍රී ලංකා ව්‍යවසායකයින්ගේ කොටස අත්පත් කර ගැනීම සඳහා අවශ්‍ය සහාය ලබා දීමට සැලසුම් කර ඇති බව ජනාධිපති අනුර කුමාර දිසානායක මහතා පැවසීය. තානාපතිවරුන් සහ ව්‍යවසායකයින් ඒකාබද්ධ කිරීමේ ක්‍රියාවලියක් යටතේ ලෝක වෙළෙඳපොළ තරණය කිරීමට ශක්තිමත් වැඩපිළිවෙළක් ආණ්ඩුව සතු බවද ජනාධිපතිවරයා පෙන්වා දුන්නේය.  ජනාධිපති අනුර කුමාර දිසානායක මහතා මෙම අදහස් පළ කළේ, කොළඹ පුද්ගලික හෝටලයේ ඊයේ (10) පැවති  තරුණ ලාංකේය ව්‍යවසායක මණ්ඩලයේ 26 වන  සමුළුවට එක්වෙමිනි. තිරිංග යොදා සිර කර තිබෙන ආර්ථිකය වෙනුවට යම් තරමක නිදහස් චලනයක් ඇති ආර්ථිකයක් නිර්මාණය කිරීම සඳහා මෙවර අයවැයෙන් කටයුතු කර තිබෙන බව ජනාධිපති අනුර කුමාර දිසානායක මහතා ප්‍රකාශ කළේය. ආර්ථිකයෙහි නිදහස් චලනයක් ඇති කිරීමෙන් යම් සංවර්ධන වේගයක් අත්පත් කර ගත හැකි බව පෙන්වා දුන් ජනාධිපතිවරයා ඊට සරිලන පරිදි ආර්ථිකයට විශාල කම්පනයක් නොදැනෙන ලෙස මෙවර අයවැය සකස් කළ බවද කියා සිටියේය. ආර්ථිකය පිළිබඳ තීන්දු තීරණ ගැනීමේදී රුපියලට දරා ගත නොහැකි තෙරපුමක් ඇති නොවන සේ කටයුතු කිරීමට වත්මන් රජය සංවේදී වූ බවත්, ජාත්‍යන්තර මූල්‍ය අරමුදලේ  නිර්දේශවලට අනුකූලවද  යම් යම් තීන්දු ගැනීමට සිදු වූ බවත් ජනාධිපතිවරයා මෙහිදී සඳහන් කළේය . ආර්ථික පිළිබඳ විශ්වාසය බිඳ වැටුණු රාජ්‍යයක එම විශ්වාසය යළි ඇති කිරීම සඳහා වත්මන් රජය නිවැරදි තීන්දු තීරණ ගෙන ඇති බවත්, එම නිසා බංකොලොත් වූ රාජ්‍යය නිල වශයෙන් බංකොලොත්භාවයෙන් මුදා ගැනීමට හැකි වූ බවත් ජනාධිපති අනුර කුමාර දිසානායක මහතා අනාවරණය කළේය . ජනතාවගේ සෑම රුපියලක්ම භාවිත කිරීමේදී දේව කාර්යයක් ලෙස සලකා කටයුතු කරන බවට තම රජය සහතික වන බවද ජනාධිපතිවරයා මෙහිදී අවධාරණය කළේය.  රජය ගෙන යන ආර්ථික වැඩපිළිවෙළ නිසා ජපන් රජයෙන් නවතා තිබූ ආර්ථිකමය වශයෙන් වැදගත් වන  ව්‍යාපෘති 11ක සහ චීන රජයෙන් නවතා තිබූ ව්‍යාපෘති 76ක වැඩ නැවත ආරම්භ කිරීමට කටයුතු කර ඇත. සැලකිය යුතු ප්‍රමාණයකින් ආර්ථික ස්ථායිත්වයක් ආයෝජකයන් වෙත ලබා දීමට වත්මන් රජය මේ වන විටත් කටයුතු කර ඇත.  එබැවින්, මන්නාරමේ මෙගාවොට් 50ක සුළං විදුලි බලාගාරයක් ඉදිකිරීමටත්, පුනර්ජනනීය බල ශක්තිය වෙනුවෙන් මහා පරිමාණ ආයෝජන රැගෙන ඒමටත් වත්මන් රජයට හැකි ව තිබේ. ආයෝජකයන්ට කිසිදු කොමිස් මුදලක් ලබා දීමෙන් තොරව ආයෝජනය කළ හැකි පරිසරයක් නිර්මාණය කර ඇති බවද ජනාධිපතිවරයා මෙහිදී පෙන්වා දුන්නේය. එසේම, තරුණ ව්‍යවසායකයන්ට ශ්‍රී ලංකාව තුළ පමණක් නොව ජාත්‍යන්තර වෙළඳපොළ තුළටත් පියමං කිරීමට අවශ්‍ය ශක්තිය ලබා දීමට වත්මන් රජය සූදානම් බවද ජනාධිපතිවරයා කියා සිටියේය. ලංකාවේ ප්‍රබලතම දේශපාලන ස්ථාවරත්වය සහිත පාලනය සිය රජය විසින් ගොඩනඟනු ලැබ තිබෙන බව ප්‍රකාශ කළ ජනාධිපතිවරයා, මෙතෙක් කල් බිහි වූ පාර්ලිමේන්තු තුළ මෙරට පුරවැසියා දුටුවේ වරෙක විපක්ෂය නියෝජනය කරන මන්ත්‍රීවරයා පසුව ආණ්ඩු පක්ෂය නියෝජනය කිරීමත්, වරෙක ආණ්ඩුව නියෝජනය කරන මන්ත්‍රීවරයා හිටි හැටියේ විපක්ෂය නියෝජනය කිරීමත් බවද පැවසීය.  එවැනි තත්ත්වයක් වත්මන් පාර්ලිමේන්තුව තුළ නොමැති බව පෙන්වා දුන් ජනාධිපතිවරයා ආණ්ඩුව හා විපක්ෂය යනුවෙන් නිශ්චිත වෙන්වීමක් ඇති බවද පෙන්වා දුන්නේය.  එය දේශපාලන ස්ථාවරභාවය පෙන්වීමට හොඳම නිදසුනක් බවද ජනාධිපති අනුර කුමාර දිසානායක මහතා  කියා සිටියේය. ආදර්ශමත් දේශපාලනයක් ශ්‍රී ලංකාව තුළ මේ වන විට ආරම්භ කර ඇති බවද ජනාධිපති අනුර කුමාර දිසානායක මහතා මෙහිදී සිහිපත් කළේය.  එබැවින් වත්මන් රාජ්‍ය පාලනය අවසානයේදී විනාශකාරී දේශපාලනයක් නැවත ඇති නොවන බව ජනාධිපති අනුර කුමාර දිසානායක මහතා මෙහිදී තහවුරු කර සිටියේය. රජයේ මැතිඇමතිවරු, රාජ්‍ය තාන්ත්‍රිකයෝ සහ තරුණ ව්‍යවසායකයෝ පිරිසක් මෙම අවස්ථාවට එක්ව සිටියහ.", "source": "https://sinhala.adaderana.lk/"},
{"title": "පාකිස්තාන ජන ජීවිතයට දැඩි බලපෑම්", "url": "https://sinhala.adaderana.lk/news.php?nid=207562", "cover_image": "https://s3.amazonaws.com/adaderanasinhala/1741671119-pakistan-L.jpg", "date_published": "2025-03-11T11:01:00Z", "content": "පාකිස්තානය සහ ඉරානය අතර ප්‍රධාන මාර්ගය වන N-40 ජාතික අධිවේගී මාර්ගය අඛණ්ඩව වසා දැමීම හමුවේ පාකිස්තාන ජන ජීවිතයට දැඩි බලපෑම් එල්ලවී ඇති බව වාර්තා වෙයි. විදෙස් මාධ්‍ය වාර්තා කරන්නේ මාර්ගය වසා දැමීම ඉරානය සමඟ පාකිස්තානයේ ගොඩබිම් සම්බන්ධතාවයට බලපා ඇති බවය. මේ හේතුවෙන් ඇතැම් ප්‍රදේශවල LPG ගෑස් සැපයුම ද අත්හිටුවා ඇත.  දෙරට අතර පවතින ආතතීන් හේතුවෙන් පාකිස්තානය සහ ඇෆ්ගනිස්ථානය අතර දේශසීමාව ද වසා දමා ඇතැයි පාකිස්තානය පවසයි. ආගමන බලධාරීන් පෙන්වා දෙන්නේ දිනකට 10,000කට ආසන්න පිරිසක් Torkham දේශ සීමාව හරහා ගමන් කරන බවය.", "source": "https://sinhala.adaderana.lk/"},
{"title": "අධිවේගී මාර්ගයට නැවතත් STF යොදවයි", "url": "https://sinhala.adaderana.lk/news.php?nid=207558", "cover_image": "https://s3.amazonaws.com/adaderanasinhala/1741666912-Police-STF-600.jpg", "date_published": "2025-03-11T09:51:00Z", "content": "අධිවේගී මාර්ගයන් සඳහා ඊයේ (11) රාත්‍රියේ සිට විශේෂ කාර්ය බළකා නිලධාරීන් අනුයුක්ත කිරීමට පියවර ගත් බව මාර්ග සංවර්ධන අධිකාරියේ අධ්‍යක්ෂ ජනරාල් එෆ්. එම්. පි.  සූරිය බණ්ඩාර මහතා පවසයි. ඒ අධිවේගී මාර්ගයේ සිදුවන හදිසි අනතුරුවලදී ජීවිත ගලවා ගැනීම් සහ ගිනි නිවීම් සේවා කටයුතු සඳහාය. පසුගිය රජය සමයේදී ශ්‍රී ලංකා පොලිස් දෙපාර්තමේන්තුව මගින් ක්‍රියාත්මක කළ යුක්තිය මෙහෙයුමත් සමග ආරක්ෂක අමාත්‍යාංශය මගින් මීට වසරකට පෙර එම කටයුතුවලින් පොලිස් විශේෂ කාර්ය බළකාය ඉවත් කෙරිණි. මේ අනුව දක්ෂිණ අධිවේගී මාර්ගය, දක්ෂිණ අධිවේගී මාර්ග දිගුව, කොළඹ පිටත වටරවුම් මාර්ගය, නව කැලණි පාලම සහ කොළඹ කටුනායක මාර්ගයන් හී වන හදිසි අනතුරුවලදී ජීවිත ගලවා ගැනීම් සහ ගිනි නිවීම් සේවා කටයුතු සඳහා මෙම නිලධාරීන් යෙදවීමට පියවර ගෙන තිබේ. මීට අමතරව විශේෂයෙන් හඳුනාගෙන ඇති කොළඹ කටුනායක මාර්ගයේ නව කැලණි පාළම, කොළඹ පිටත වටරවුම් මාර්ගයෙහි විවිධ මත්ද්‍රව්‍යවලට ඇබ්බැහි වූවන් ඉකුත් කාලය පුරා අධිවේගී මාර්ගයේ දේපොළ සොරා ගැනීම් සම්බන්ධයෙන් ද අවධානය යොමු කර එම දේපොළ ආරක්ෂා කිරීම සඳහා නිලධාරීන් 20 දෙනෙකුගෙන් සමන්විත කණ්ඩායමක් යෙදවීමට නියමිතව ඇත.", "source": "https://sinhala.adaderana.lk/"},
{"title": "පිලිපීනයේ හිටපු ජනාධිපති රොඩ්රිගෝ ඩුටර්ටේ අත්අඩංගුවට", "url": "https://sinhala.adaderana.lk/news.php?nid=207559", "cover_image": "https://s3.amazonaws.com/adaderanasinhala/1741668120-former-philippines-president-600.jpg", "date_published": "2025-03-11T10:09:00Z", "content": "පිලිපීනයේ හිටපු ජනාධිපතිවරයෙකු වන රොඩ්රිගෝ ඩුටර්ටේ අත්අඩංගුවට ගෙන තිබේ. මනුෂ්‍යත්වයට එරෙහි අපරාධ සම්බන්ධයෙන් අත්අඩංගුවට ගැනීම සඳහා ජාත්‍යන්තර අපරාධ අධිකරණයෙන් වරෙන්තුවක් ලැබුණු බව පිලිපීන රජය ප්‍රකාශ කිරීමෙන් පසු හොංකොං සිට පැමිණි හිටපු ජනාධිපතිවරයා මැනිලා ගුවන් තොටුපළේදී පොලිසිය විසින් අත්අඩංගුවට ගෙන ඇත. ඩුටර්ටේ සිය ධුරයේ සිටි කාලය තුළ, පුළුල් හා කුරිරු මත්ද්‍රව්‍ය විරෝධී මර්දනයකට නායකත්වය ලබා දී ඇති අතර පොලිස් දත්ත වලට අනුව, 6,000 කට වැඩි පිරිසක් ඝාතනය කර ඇතැයි ද විදෙස් මාධ්‍ය වාර්තා කර තිබේ. කෙසේ වෙතත් ස්වාධීන නිරීක්ෂකයින් විශ්වාසය පළ කර ඇත්තේ ඩුටර්ටේගේ නීති විරෝධී ඝාතන සංඛ්‍යාව තවත් වැඩි විය හැකි බවය. මේ සම්බන්ධව මින් පෙර අදහස් දක්වමින් හිටපු ජනාධිපතිවරයා පවසා තිබුණේ තමන් අත්අඩංගුවට ගැනීමට ඉඩ ඇති බවට පළ වූ වාර්තාවලට අනුව තමන් සිරගෙට යාමට පවා සූදානම් බවයි.", "source": "https://sinhala.adaderana.lk/"},
{"title": "හිටපු ජනාධිපති මෛත්‍රීට නොතීසි", "url": "https://sinhala.adaderana.lk/news.php?nid=207561", "cover_image": "https://s3.amazonaws.com/adaderanasinhala/1741670678-sirisena-600.jpg", "date_published": "2025-03-11T10:53:00Z", "content": "රෝයල් පාක් ඝාතන සිද්ධිය සම්බන්ධයෙන් මරණීය දණ්ඩනය නියම වී සිටි ජූඩ් ශ්‍රමන්ත ජයමහ නමත්තාට ලබා දුන් ජනාධිපති සමාව අහෝසි කිරීමෙන් අනතුරුව රුපියල් මිලියනයක වන්දියක් ගෙවන ලෙස  අධිකරණය විසින් දුන් නියෝගය ක්‍රියාත්මක කිරීම පැහැර හැරීම සම්බන්ධයෙන් අප්‍රේල් මස 29 වන දා අධිකරණය හමුවේ පෙනී සිට දඬුවම් නොකිරීමට හේතුව ඉදිරිපත් කරන ලෙස ශ්‍රේෂ්ඨාධිකරණය අද (11) හිටපු ජනාධිපති මෛත්‍රිපාල සිරිසේන මහතා වෙත නොතීසි නිකුත් කිරීමට නියෝග කළේය. ඉකුත් වසරේ මෙම නඩුවේ තීන්දුව දුන් අවස්ථාවේදී මූලික මිනිස් අයිතිවාසිකම් උල්ලංඝනය කිරීම වෙනුවෙන් රුපියල් මිලියනයක වන්දියක් මාසයක් තුළ ගෙවා අවසන් කරන ලෙස ශ්‍රේෂ්ඨාධිකරණය විසින් හිටපු ජනාධිපති මෛත්‍රිපාල සිරිසේන මහතාට නියෝග කර තිබුණි.  මෙම පෙත්සම අද කැඳවූ අවස්ථාවේදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා සඳහන් කළේ මෛත්‍රිපාල සිරිසේන මහතා විසින් එම මුදල මේ දක්වා ගෙවා නොමැති බවයි.  ඒ අනුව මෙම වන්දි ගෙවීම පැහැර හැරීම සම්බන්ධයෙන් අධිකරණය හමුවේ පෙනී සිට දඬුවම් නොකිරීමට හේතුව ඉදිරිපත් කරන ලෙස දන්වා මෛත්‍රිපාලි සිරිසේන මහතා වෙත නොතීසි නිකුත් කිරීමට නියම කෙරුණි.", "source": "https://sinhala.adaderana.lk/"},
{"title": "කිරිවෙහෙර විහාරාධිපති හිමි CIDයට", "url": "https://sinhala.adaderana.lk/news.php?nid=207557", "cover_image": "https://s3.amazonaws.com/adaderanasinhala/1741667044-kobawaka-himi-L.jpg", "date_published": "2025-03-11T09:32:00Z", "content": "කතරගම කිරිවෙහෙර විහාරාධිපති කොබවක ධම්මින්ද හිමි අද (11) පෙරවරුවේ අපරාධ පරීක්ෂණ දෙපාර්තමේන්තුව වෙත වැඩම කර තිබේ. හිටපු ජනාධිපති මහින්ද රාජපක්ෂ මහතා ජනාධිපතිවරයාව සිටියදී කිරිවෙහෙරේ සෝරත හිමියන් විසින් ඉදිකරන ලද නිවසක් සම්බන්ධයෙන් තොරතුරු දැනගැනීමට අදාළව මෙම කැඳවීම සිදුකර ඇති බව වාර්තා වෙයි. මේ අතර අදාළ සිද්ධිය සම්බන්ධයෙන් ප්‍රකාශයක් ලබාදීම සඳහා රුහුණු කතරගම බස්නායක නිළමේ ඩිෂාන් ගුණසේකර මහතා ද ඊයේ (10) අපරාධ පරීක්ෂණ දෙපාර්තමේන්තුව හමුවේ පෙනී සිටියේය.", "source": "https://sinhala.adaderana.lk/"},
{"title": "ගෑස් මිලේ වෙනසක් ගැන අනාවැකියක්", "url": "https://sinhala.adaderana.lk/news.php?nid=207578", "cover_image": "https://s3.amazonaws.com/adaderanasinhala/1741689706-LP_Gas_L.jpg", "date_published": "2025-03-11T16:01:00Z", "content": "ඉදිරි වසර කිහිපයේ ලෝක වෙළෙඳපොලහි එල්.පී ගෑස් මිලෙහි විශාල වෙනසක් සිදුනොවනු ඇති බව ලෝක එල්.පී ගෑස් සම්මේලනය පවසයි. එහි අධ්‍යක්ෂක ඩේවිඩ් ටයිලර් මහතා පැවසුවේ, ලෝක වෙළෙඳපොළෙහි ගෑස් මිල බෝහෝ විට මෙට්‍රික් ටොන් එකක් ඩොලර් 600, 700 සහ 800 අතර අගයක පවතිනු ඇති බවය. කෙසේවෙතත් එය යළි ඩොලර් දහසේ සීමාවට නොයනු ඇති බව ඩේවිඩ් ටයිලර් මහතා පෙන්වා දෙයි. ලාෆ් ගෑස් ආයතනයේ නිලධාරීන් සමග පැවති හමුවකදී ලෝක එල්.පී ගෑස් සම්මේලනයේ අධ්‍යක්ෂ ඩේවිඩ් ටයිලර් මහතා මේ බව කර තිබේ. මෙරට එල්.පී ගෑස් මිල තීරණය කරනු ලබන්නේ සෞදි 'ඇරම්කො' මිල දර්ශකය වන අතර අද වන විට එම දර්ශකයේ මිල ඩොලර් 650ත් ඩොලර් 700අතර දෝලනය වන බව ද ඔහු සඳහන් කළේය.", "source": "https://sinhala.adaderana.lk/"},
{"title": "චීනයේ ප්‍රකාශයට පිලිපීනයෙන් ප්‍රතිචාර", "url": "https://sinhala.adaderana.lk/news.php?nid=207555", "cover_image": "https://s3.amazonaws.com/adaderanasinhala/1741664474-pili-L.jpg", "date_published": "2025-03-11T09:11:00Z", "content": "පිලිපීනය ස්වාධීන සහ ස්වෛරී රාජ්‍යයක් බව චීනය පිළිගත යුතු බව පිලිපීනය පවසයි. පිලිපීන විදේශ අමාත්‍යාංශය උපුටා දක්වමින් විදෙස් මාධ්‍ය වාර්තා කරන්නේ පිලිපීනයේ තීරණ සම්පූර්ණයෙන්ම ජාතික අවශ්‍යතා මත පදනම් වන අතර අනෙකුත් රටවල මඟපෙන්වීම මත සිදුනොවන බවය. ඒ අනුව චීනය ජාත්‍යන්තර නීතියට අවනත වියයුතු බවද පිලිපීනය පවසයි. චීනයේ ආක්‍රමණශීලී  හැසිරීම් පිලිපීන ප්‍රජාවන්ට බලපා ඇති ආකාරය දෙරට අතර ගැටළුවලට හේතුවක් බවද එම අමාත්‍යංශය පෙන්වාදී තිබේ. පිලිපීන විදේශ අමාත්‍යාංශය අදාළ නිවේදනය නිකුත් කර ඇත්තේ පිලිපීනය බාහිර බලවේග විසින් මෙහෙයවන බවට චීනයේ ප්‍රකාශයන්ට ප්‍රතිචාර දක්වමින් ය.", "source": "https://sinhala.adaderana.lk/"},
{"title": "දකුණු කොරියානු E-8 රැකියාවලට මෙතෙක් අනුමැතිය හිමිවී නෑ", "url": "https://sinhala.adaderana.lk/news.php?nid=207575", "cover_image": "https://s3.amazonaws.com/adaderanasinhala/1741685986-kosala-wikramasinghe-600.jpg", "date_published": "2025-03-11T15:09:00Z", "content": "දකුණු කොරියාවේ E-8 වීසා කාණ්ඩය යටතේ හිමිවන කෙටි කාලීන රැකියා සඳහා බඳවාගැනීම් සිදුකිරීමට මෙතෙක් අනුමැතිය හිමිවී නොමැති බව ශ්‍රී ලංකා විදේශ සේවා නියුක්ති කාර්යංශයේ සභාපති කෝශල වික්‍රමසිංහ මහතා පවසයි.  ඒ අනුව ශ්‍රි ලංකා විදේශ සේවා නියුක්ති කාර්යාංශය හෝ ශ්‍රි ලංකා විදේශ රැකියා ඒජන්සි ආයතනය විසින් කිසිදු තොරතුරු රැස්කිරීමක් සිදු නොකරන බවත් සභාපතිවරයා පැවසීය. විදේශ රැකියා ඒජන්සි ආයතනය විසින් මේ දිනවල දකුණු කොරියාවේ E-8 රැකියා සඳහා ශ්‍රි ලාංකිකයින් යොමුකිරිමට තොරතුරු රැස්කරන බවට  සමාජ මාධ්‍ය ඔස්සේ පැතිර යන දැන්වීම්වලට ප්‍රතිචාර දක්වමින් වික්‍රමසිංහ මහතා මේ බව ප්‍රකාශ කළේය. එහිදී වැඩිදුරටත් අදහස් දැක්වූ සභාපතිවරයා,", "source": "https://sinhala.adaderana.lk/"},
{"title": "බස් රථයකින් ඇද වැටී පුද්ගලයෙක් මරුට", "url": "https://sinhala.adaderana.lk/news.php?nid=207554", "cover_image": "https://s3.amazonaws.com/adaderanasinhala/1741662747-bus_L.jpg", "date_published": "2025-03-11T08:33:00Z", "content": "මගී ප්‍රවාහන බස් රථයක ඉදිරිපස පාපුවරුව අසල ගමන් ගත් පුද්ගලයෙකු බස් රථයෙන් ඇද වැටී මියගොස් තිබේ. ඊයේ (10) දහවල් කාලයේදී එම අනතුර සිදුව තිබුණේ රුවන්වැල්ල පොලිස් වසමේ හුඹස්වලාන ප්‍රදේශයේදීය. රුවන්වැල්ල දෙස සිට දන්නෝරුව දෙසට ධාවනය වූ මගී ප්‍රවාහන බස් රථයකින් එම පුද්ගලයා වැටී තිබුණි. එලෙස මියගොස් ඇත්තේ, හුඹස්වලාන, රුවන්වැල්ල ප්‍රදේශයේ පදිංචිව සිටි 64 හැවිරිදි පුද්ගලයෙකි. මරණකරු හදිසියේ ඇති වූ අසනීප තත්ත්වයක් හේතුවෙන් පාපුවරුවෙහි වාඩි වී ඇති බවත්, ඒ සමඟම පාපුවරුවෙන් ඇද වැටී ඇති බවත්, දැනට සිදුකරන ලද විමර්ශනයේදී අනාවරණය වී ඇති බව පොලීසිය පවසයි. මෘත ශරීරය කරවනැල්ල රොහලේ මෘත ශරීරාගාරයේ තැන්පත් කර ඇති අතර රුවන්වැල්ල පොලීසිය වැඩිදුර විමර්ශන සිදුකරනු ලබයි.", "source": "https://sinhala.adaderana.lk/"},
{"title": "මුහුදුබඩ මාර්ගයේ පීල්ලක් කැඩී දුම්රිය ප්‍රමාදයක්", "url": "https://sinhala.adaderana.lk/news.php?nid=207553", "cover_image": "https://s3.amazonaws.com/adaderanasinhala/1741662121-train-hjgf-o-L.jpg", "date_published": "2025-03-11T08:32:00Z", "content": "මුහුදුබඩ දුම්රිය මාර්ගයේ පීල්ලක් කැඩීයෑම හේතුවෙන් දුම්රිය ප්‍රමාදයක් සිදුවෙන බව දුම්රිය දෙපාර්තමේන්තුව පවසයි. වැල්ලවත්ත සහ බම්බලපිටිය දුම්රිය ස්ථාන අසල මෙම පීල්ල කැඩී ගොස් ඇත. ඒ හේතුවෙන් එම දුම්රිය ස්ථානයන් පසුකරන සියලු දුම්රියන්වල ප්‍රමාදයක් සිදුවිය හැකිය.", "source": "https://sinhala.adaderana.lk/"},
{"title": "බම්බලපිටියේදී දුම්රියේ ගැටී අයෙක් මරුට", "url": "https://sinhala.adaderana.lk/news.php?nid=207551", "cover_image": "https://s3.amazonaws.com/adaderanasinhala/1741658179-accident_L1.jpg", "date_published": "2025-03-11T07:21:00Z", "content": "බම්බලපිටිය පොලිස් වසමේදී පුද්ගලයෙකු දුම්රියක ගැටී මියගොස් තිබේ. මරදාන සිට අළුත්ගම දක්වා ධාවනය වූ දුම්රියක මෙම පුද්ගලයා ඊයේ (10) දහවල් කාලයේ ගැටී ඇති බව පොලීසිය පවසයි. මරණකරුගේ අනන්‍යතාවය මෙතෙක් තහවුරු වී නොමැත. මෘත ශරීරය කොළඹ ජාතික රෝහලේ මෘත ශරීරාගාරයේ තැන්පත් කර ඇඇති අතර බම්බලපිටිය පොලීසිය වැඩිදුර විමර්ශන සිදුකරනු ලබයි.", "source": "https://sinhala.adaderana.lk/"},
{"title": "X හදිසියේ බිඳවැටීමට හේතුව සයිබර් ප්‍රහාරයක්", "url": "https://sinhala.adaderana.lk/news.php?nid=207552", "cover_image": "https://s3.amazonaws.com/adaderanasinhala/1741659130-x_L.jpg", "date_published": "2025-03-11T07:40:00Z", "content": "\"X\" සමාජ මාධ්‍ය වේදිකාවට දැවැන්ත සයිබර් ප්‍රහාරයක් එල්ල වී ඇති බව එහි හිමිකරු වන ඉලෝන් මස්ක් පවසයි. ඒ් හේතුවෙන් බ්‍රිතාන්‍යෙය් සහ අමෙරිකා එක්සත් ජනපදයේ දහස් ගණන් එක්ස් ගිණුම් ඇණ හිට ඇති බව වාර්තා වෙයි. සිය \"X\" ගිණුමේ සටහනක් තබමින් ඉලෝන් මස්ක් පෙන්වා දෙන්නේ සෑම දිනකම මෙවැනි ප්‍රහාර එල්ල වන අතර ඊයේ දිනයේ දැවැන්ත සයිබර් ප්‍රහාරයක් එල්ල වී ඇති බවය. ඒ හේතුවෙන් පැය 6කට ආසනන්න කාලයක් අමෙරිකාවේ සහ බ්‍රිතාන්‍යෙය් එක්ස් සමාජ මාධ්‍ය වේදිකාව ඇණහිට තිබූ බව වාර්තා වෙයි.", "source": "https://sinhala.adaderana.lk/"},
{"title": "කාර් රථයක් යෝධ ඇළට වැටෙයි - දෙදෙනෙක් මරුට", "url": "https://sinhala.adaderana.lk/news.php?nid=207548", "cover_image": "https://s3.amazonaws.com/adaderanasinhala/1741666363-accident-news-polonnaruwa_L.jpg", "date_published": "2025-03-11T06:43:00Z", "content": "මෝටර් රථයක් රියදුරුට පාලනය කර ගැනීමට නොහැකිව මාර්ගයෙන් ඉවතට ලිස්සා ගොස් මාර්ග සංඥා කණුවක ගැටී යෝධ ඇළට පෙරළී සිදුව අනතුරකින් මෝටර් රථයේ රියදුරු හා එහි ගමන්ගත් කාන්තාවක් මියගොස් තිබේ. එම අනතුරින් තුවාල ලැබූ තවත් කාන්තාවක් බකමූණ රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා දඹුල්ල රෝහලට මාරුකර යවා ඇත.  ඊයේ (10) රාත්‍රී එම අනතුර සිදුව තිබුණේ බකමූණ පොලිස් වසමේ නාඋල ඇළහැර මාර්ගයේ අලිකන්ද ප්‍රදේශයේදීය. අනතුරින් මියගිය රියදුරු කටුගස්තොට ප්‍රදේශයේ පදිංචි පුද්ගලයෙකු බවටත්, මියගිය කාන්තාව හා තුවාලකාරිය නාවලපිටිය ප්‍රදේශයේ පදිංචි මවක සහ දියණියක බවට අනාවරණය වී ඇති බව පොලීසිය පවසයි. ඔවුන්ගේ අනන්‍යතාව තහවුරු කරගැනීමේ ලේඛන කිසිවක් හමුවී නොමැති අතර මෝටර් රථය ගොඩට ගැනීමට කටයුතු කරමින් පවතින බව වාර්තා වෙයි. මෘත ශරීර බකමූණ රෝහලේ මෘත ශරීරාගාරයේ තැන්පත් කර ඇති අතර බකමූණ පොලීසිය වැඩිදුර විමර්ශන සිදු කරනු ලබයි. මේ අතර නාඋල පොලිස් වසමේ නාඋල බකමූණ මාර්ගයේ මොරගහකන්ද ප්‍රදේශයේදී කුඩා ලොරි රථයක් ඉදිරියෙන් ගමන් කල තවත් ලොරි රථයක පිටුපස ගැටීමෙන් සිදුවූ අනතුරකින් කාන්තාවක් ඇතුළු පුද්ගලයින් දෙදෙනෙක් මියගොස් තිබේ. අද (11) අලුයම් කාලයේදී එම අනතුර සිදුව තිබුණි. එලෙස මියගොස් ඇත්තේ, 47 හැවිරිදි පුද්ගලයෙක් හා 41 හැවිරිදි කාන්තාවකි. ඔවුන් රෝහල් හංදිය, හිඟුරක්ගොඩ ප්‍රදේශයේ පදිංචි අඹුසැමි යුවළක් බව පොලීසිය පවසයි.  මෙම පිරිස කෝන්ගහවෙල ප්‍රදේශයේ පැවති අවමඟුල් උත්සවයකට සහභාගී වී නැවත නිවෙස් බලා යමින් සිටියදී මෙම අනතුරට ලක්ව ඇති බවට සිදුකල විමර්ශනයේදී අනාවරණය වී ඇත.  අනතුරින් පසු සිද්ධියට සම්බන්ධ ලොරි රථයේ රියදුරු ලොරි රථය සමඟින් පළාගොස් ඇත. මේ අතර මීගහතැන්න වලල්ලාවිට මාර්ගයේ මාකලන්දාව ප්‍රදේශයේදී යතුරුපැදියක් පැදිකරුට පාලනය කර ගැනීමට නොහැකිව මාර්ගයෙන් ඉවතට පැන පෙරළී අනතුරක් සිදුව ඇත. අනතුරින් බරපතළ තුවාල ලැබූ යතුරුපැදිකරු මීගහතැන්න රෝහලට ඇතුලත් කිරිමේදී මියගොස් තිබේ.", "source": "https://sinhala.adaderana.lk/"},
{"title": "පාර්ලිමේන්තු කටයුතු ඇරඹෙයි", "url": "https://sinhala.adaderana.lk/news.php?nid=207556", "cover_image": "https://s3.amazonaws.com/adaderanasinhala/1741666052-parliment-l.jpg", "date_published": "2025-03-11T09:30:00Z", "content": "අද (11) දිනට නියමිත පාර්ලිමේන්තු කටයුතු පෙරවරු 9:30ට කථානායකවරයාගේ ප්‍රධානත්වයෙන් ආරම්භ කෙරුණි. සජීවී දර්ශන ඉහත වීඩියෝවෙන් නරඹන්න.", "source": "https://sinhala.adaderana.lk/"},
{"title": "ත්‍රස්ත තර්ජන අඩුම රටක් ලෙස ශ්‍රී ලංකාව නම් කෙරේ", "url": "https://sinhala.adaderana.lk/news.php?nid=207549", "cover_image": "https://s3.amazonaws.com/adaderanasinhala/1741656169-map-in-sri-L.jpg", "date_published": "2025-03-11T06:43:00Z", "content": "ලෝකයේ ත්‍රස්ත තර්ජන අඩුම රටක් ලෙස ශ්‍රී ලංකාව නම් කර තිබේ. 2024 වර්ෂයේ ගෝලීය ත්‍රස්තවාදයේ බලපෑම පිළිබඳව සිදුකරනු ලැබූ විශ්ලේෂණවලට අනුව 2025 වර්ෂයේ ගෝලීය ත්‍රස්තවාදී දර්ශකය මගින් මෙම නම්කිරීම සිදුකර ඇති බව වාර්තා වෙයි. ආර්ථික විද්‍යාව සහ සාමය සඳහා වූ ජාත්‍යන්තර ආයතනය විසින් ත්‍රස්තවාදයේ බලපෑම මත රටවල් ශ්‍රේණිගත කිරීම මෙම ගෝලීය ත්‍රස්තවාදී දර්ශකය මගින් සිදුකර තිබේ. ලෝක ජනගහණයෙන් සියයට 99.7ක් ආවරණය වන පරිදි රටවල් 163ක් සඳහා ත්‍රස්තවාදයේ බලපෑම විශ්ලේෂණය කරමින් ගෝලීය ත්‍රස්තවාදී දර්ශකය ප්‍රකාශයට පත්කර ඇත. ඒ අනුව ලෝකයේ වැඩිම ත්‍රස්තවාදී අවදානමක් ඇති රට ලෙස බර්කිනාෆාසෝ අදාළ ලැයිස්තුවේ පෙරමුණේ පසුවන අතර එම ලැයිස්තුවේ දෙවන ස්ථානයට පත්වී ඇත්තේ පාකිස්තානයයි. ත්‍රස්තවාදී අවදානම වැඩිම රටවල් අතර තෙවන ස්ථානයට සිරිවයාව පත්වී තිබේ. මෙම දර්ශකයට අනුව අඩුම ත්‍රස්තවාදී අවදානමක් ඇති රටක් ලෙස ශ්‍රී ලංකාවට ﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿ගෝලීය ත්‍රස්තවාදී දර්ශකයේ සියවන ස්ථානය හිමිවී ඇති බව සඳහන් ය. 2023 වර්ෂයේ මෙම දර්ශකයේ 36වන ස්ථනායේ පසු වූ ශ්‍රී ලංකාව ස්ථාන 64ක් පහතට ගමන් කර ඇති අතර දකුණු ආසියානු කලාපයේ ත්‍රස්ත තර්ජන අඩුවීම අතින් වඩාත් දියුණුම රට ලෙස ද ප්‍රකාශයට පත්කර තිබේ. දකුණු ආසියානු කලාපයේ පසුගිය වසර 5 තුළ කිසිදු ත්‍රස්ත ප්‍රහාරයක් වාර්තා නොවූ රටවල් ලෙස ශ්‍රී ලංකාව සහ භූතානය නම්කර ඇති අතර 2019 වර්ෂයෙන් පසු අඛණ්ඩව ත්‍රස්ත තර්ජන අඩුවී ඇති බව අදාළ වාර්තාව මගින් පෙන්වා දී ඇත.", "source": "https://sinhala.adaderana.lk/"},
{"title": "තැන් කිහිපයකට මි.මී 75 ඉක්මවූ වැසි", "url": "https://sinhala.adaderana.lk/news.php?nid=207546", "cover_image": "https://s3.amazonaws.com/adaderanasinhala/1741653093-rain_L.jpg", "date_published": "2025-03-11T05:59:00Z", "content": "උතුරු, උතුරු-මැද, නැගෙනහිර සහ ඌව පළාත්වලත් මාතලේ, නුවරඑළිය සහ හම්බන්තොට දිස්ත්‍රික්කවලත් අද (11) දිනයේ  විටින් විට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. එම දෙපාර්තමේන්තුව සඳහන් කරන්නේ, සෙසු ප්‍රදේශවල සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇතිවිය හැකි බවය. උතුරු, නැගෙනහිර, බස්නාහිර, සබරගමුව, වයඹ සහ ඌව පළාත්වලත් ගාල්ල, මාතර,මාතලේ, නුවරඑළිය සහ පොළොන්නරුව දිස්ත්‍රික්කවලත් ඇතැම් ස්ථානවලට මි.මී. 75ට වැඩි තරමක තද වැසි ඇතිවිය හැකියි. උතුරු, උතුරු-මැද, නැගෙනහිර සහ වයඹ පළාත්වලත් මාතලේ, නුවරඑළිය,මොනරාගල සහ හම්බන්තොට දිස්ත්‍රික්කවලත් විටින් විට හමන පැ.කි.මී. 30-40ක පමණ තරමක තද සුළං ඇතිවේ. ගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටී.", "source": "https://sinhala.adaderana.lk/"},
{"title": "පුංචි ඡන්දෙට නව ඡන්ද දායකයින් ලක්ෂය ඉක්මවූ පිරිසක්", "url": "https://sinhala.adaderana.lk/news.php?nid=207550", "cover_image": "https://s3.amazonaws.com/adaderanasinhala/1741657789-election-L.jpg", "date_published": "2025-03-11T07:19:00Z", "content": "මෙවර පළාත් පාලන ආයතන ඡන්ද විමසීම සඳහා නව ඡන්ද දායකයින් 155,976 දෙනෙකු සුදුසුකම් ලබා සිටින බව මැතිවරණ කොමිෂන් සභාව පවසයි. පසුගිය වසරේ පැවති පාර්ලිමේන්තු මැතිවරණය සහ ජනාධිපතිවරණය සඳහා සුදුසුකම් ලැබූ ඡන්ද දායකයින්ට අමතරව මෙම නව ඡන්ද දායකයින් සුදුසුකම් ලබා ඇති බව වාර්තා වෙයි. 2024 වර්ෂයේ ඔක්තෝබර් මස පළමුවන දින සහ 2025 වර්ෂයේ පෙබරවාරි මස පළමු වන දින සහතික කරන ලද පරිපූරක ඡන්ද හිමි නාමලේඛනවලට අනුව නව ඡන්ද දායකයින් පළාත් පාලන ඡන්ද විමසීම සඳහා සුදුසුකම් ලබා ඇති බව මැතිවරණ කොමිෂන් සභාව පැවසීය. ඒ අනුව මෙවර පළාත් පළාන ආයතන ඡන්ද විමසීම සඳහා ඡන්ද දායකයින් එක්කෝටි හැත්තෑ දෙලක්ෂ 96,330 දෙනෙකු සුදුසුකම් ලබා ඇති බව වාර්තා වෙයි. මේ අතර ඉදිරි පළාත් පාලන ඡන්ද විමසීමට අදාළව මූලික කටයුතු සියල්ල මේ වනවිටත් සකස් කර අවසන් බව මැතිවරණ කොමිෂන් සභාවේ සභාපති ආර්.එම්.ඒ.එල් රත්නායක මහතා පැවසීය. මේ අතර පළාත් පාලන ආයතන ඡන්ද විමසීමට අදාළව තැපැල් ඡන්ද ඉල්ලුම්පත්‍ර බාරගැනීම හෙට (12) දිනයෙන් අවසන් වන බව මැතිවරණ කොමිෂන් සභාව සඳහන් කරයි. ඒ අනුව තැපෑලෙන් ඡන්දය දීම සඳහා සුදුසුකම් ලැබූ සියලු ඡන්ද හිමියන්ට හෙට දිනට පෙර සිය ඉල්ලුම් පත් අදාළ දිස්ත්‍රික්කයේ තේරීම්භාර නිලධාරීවරයා වෙත ලබාදිය හැකි බව මැතිවරණ කොමිෂන් සභාව වැඩිදුරටත් පැවසීය.", "source": "https://sinhala.adaderana.lk/"},
{"title": "චීනයේ ප්‍රකාශයට පිලිපීනයෙන් ප්‍රතිචාර", "url": "https://sinhala.adaderana.lk/news/207555", "cover_image": "https://s3.amazonaws.com/adaderanasinhala/1741664474-pili-L.jpg", "date_published": "2025-03-11T09:11:00Z", "content": "පිලිපීනය ස්වාධීන සහ ස්වෛරී රාජ්‍යයක් බව චීනය පිළිගත යුතු බව පිලිපීනය පවසයි. පිලිපීන විදේශ අමාත්‍යාංශය උපුටා දක්වමින් විදෙස් මාධ්‍ය වාර්තා කරන්නේ පිලිපීනයේ තීරණ සම්පූර්ණයෙන්ම ජාතික අවශ්‍යතා මත පදනම් වන අතර අනෙකුත් රටවල මඟපෙන්වීම මත සිදුනොවන බවය. ඒ අනුව චීනය ජාත්‍යන්තර නීතියට අවනත වියයුතු බවද පිලිපීනය පවසයි. චීනයේ ආක්‍රමණශීලී  හැසිරීම් පිලිපීන ප්‍රජාවන්ට බලපා ඇති ආකාරය දෙරට අතර ගැටළුවලට හේතුවක් බවද එම අමාත්‍යංශය පෙන්වාදී තිබේ. පිලිපීන විදේශ අමාත්‍යාංශය අදාළ නිවේදනය නිකුත් කර ඇත්තේ පිලිපීනය බාහිර බලවේග විසින් මෙහෙයවන බවට චීනයේ ප්‍රකාශයන්ට ප්‍රතිචාර දක්වමින් ය.", "source": "https://sinhala.adaderana.lk/"},
{"title": "පාකිස්තාන ජන ජීවිතයට දැඩි බලපෑම්", "url": "https://sinhala.adaderana.lk/news/207562", "cover_image": "https://s3.amazonaws.com/adaderanasinhala/1741671119-pakistan-L.jpg", "date_published": "2025-03-11T11:01:00Z", "content": "පාකිස්තානය සහ ඉරානය අතර ප්‍රධාන මාර්ගය වන N-40 ජාතික අධිවේගී මාර්ගය අඛණ්ඩව වසා දැමීම හමුවේ පාකිස්තාන ජන ජීවිතයට දැඩි බලපෑම් එල්ලවී ඇති බව වාර්තා වෙයි. විදෙස් මාධ්‍ය වාර්තා කරන්නේ මාර්ගය වසා දැමීම ඉරානය සමඟ පාකිස්තානයේ ගොඩබිම් සම්බන්ධතාවයට බලපා ඇති බවය. මේ හේතුවෙන් ඇතැම් ප්‍රදේශවල LPG ගෑස් සැපයුම ද අත්හිටුවා ඇත.  දෙරට අතර පවතින ආතතීන් හේතුවෙන් පාකිස්තානය සහ ඇෆ්ගනිස්ථානය අතර දේශසීමාව ද වසා දමා ඇතැයි පාකිස්තානය පවසයි. ආගමන බලධාරීන් පෙන්වා දෙන්නේ දිනකට 10,000කට ආසන්න පිරිසක් Torkham දේශ සීමාව හරහා ගමන් කරන බවය.", "source": "https://sinhala.adaderana.lk/"},
{"title": "ගිනිඅවි සමග හිටපු පළාත් සභා මන්ත්‍රී සංජය අත්අඩංගුවට", "url": "https://www.itnnews.lk/2025/03/11/671324/", "cover_image": "https://www.itnnews.lk/wp-content/uploads/2025/03/4-11-860x615.jpg", "date_published": "2025-03-11T09:40:48Z", "content": "හිටපු පළාත් සභා මන්ත්‍රී සංජය සිරිවර්ධන මහතා අත්අඩංගුවට ගෙන තිබෙනවා . ඒ ඔහුට අයත් අත්තනගල්ල ප්‍රදේශයේ ඉඩමක තිබී ටී 56 ගිනි අවියක්, මැගසින් දෙකක්, පතොරොම් 130ක් බෝර 12 ගිනි අවියක් සොයා ගැනීමත් සමගයි . මීට අමතරව ටී 56 ගිනි අවි කිහිපයක් සහ උණ්ඩ සඟවා තබා ඇතැයි ඔහු පැවසීමත් සමග එම ගිනි අවි සොයා විමර්ශන ක්‍රියාත්මක කිරීමටද පොලීසිය පියවර ගෙන තිබෙනවා . වැඩබලන පොලිස්පති ප්‍රියන්ත වීරසූරිය මහතාගේ උපදෙස් මත බස්නාහිර උතුර අපරාධ කොට්ඨාසයේ අධ්‍යක්ෂ සහකාර පොලිස් අධිකාරි රොහාන් ඕලුගල මහතාගේ මූලිකත්වයෙන් වැඩිදුර පරීක්ෂණ සිදු කෙරෙන බවයි සඳහන් වන්නේ .", "source": "https://www.itnnews.lk/"},
{"title": "නව අභියාචනාධිකරණ විනිසුරන් තිදෙනෙක් දිවුරුම් දෙයි", "url": "https://www.itnnews.lk/2025/03/11/671316/", "cover_image": "https://www.itnnews.lk/wp-content/uploads/2025/03/janapthiiii-860x615.jpg", "date_published": "2025-03-11T09:38:57Z", "content": "අභියාචනාධිකරණයට නව විනිසුරන් තිදෙනෙක් පත් කරනු ලැබ ඇති අතර, ඔවුන් ජනාධිපති අනුර කුමාර දිසානායක මහතා ඉදිරියේ ජනාධිපති ලේකම් කාර්යාලයේදී අද (11) දිවුරුම් දී තිබෙනවා. ඒ අනුව, මහාධිකරණ විනිසුරුවරුන් වන ඩබ්ලිව්. කේ. එස්. යූ ප්‍රේමචන්ද්‍ර, කේ. ප්‍රියන්ත ප්‍රනාන්දු,, ඒ.ප්‍රේමශංකර යන මහත්වරු අභියාචනාධිකරණය සඳහා නව විනිසුරුවරුන් ලෙස පත් කර තිබෙනවා. ජනාධිපති ලේකම් ආචාර්ය නන්දික සනත් කුමානායක මහතාද මෙම අවස්ථාවට එක්ව සිටියා.", "source": "https://www.itnnews.lk/"},
{"title": "වත්මන් රාජ්‍ය පාලනය අවසානයේදී විනාශකාරී දේශපාලනයක් නැවත ඇති වීමට ඉඩක් නැහැ – ජනපති", "url": "https://www.itnnews.lk/2025/03/11/671158/", "cover_image": "https://www.itnnews.lk/wp-content/uploads/2025/03/anura-860x615.jpg", "date_published": "2025-03-11T06:29:36Z", "content": "ලෝක වෙළඳපොළ තුළ ශ්‍රී ලංකා ව්‍යවසායකයින්ගේ කොටස අත්පත් කර ගැනීම සඳහා අවශ්‍ය සහාය ලබා දීමට සැලසුම් කර ඇති බව ජනාධිපති අනුර කුමාර දිසානායක මහතා පවසනවා. තානාපතිවරුන් සහ ව්‍යවසායකයින් ඒකාබද්ධ කිරීමේ ක්‍රියාවලියක් යටතේ ලෝක වෙළඳපොළ තරණය කිරීමට ශක්තිමත් වැඩපිළිවෙළක් ආණ්ඩුව සතු බවද ජනාධිපතිවරයා පෙන්වා දුන්නා. ජනාධිපති අනුර කුමාර දිසානායක මහතා මෙම අදහස් පළ කළේ, කොළඹ ෂැංග්‍රිලා හෝටලයේ ඊයේ (10) පැවති තරුණ ලාංකේය ව්‍යවසායක මණ්ඩලයේ 26 වන සමුළුවට එක්වෙමින්. තිරිංග යොදා සිර කර තිබෙන ආර්ථිකය වෙනුවට යම් තරමක නිදහස් චලනයක් ඇති ආර්ථිකයක් නිර්මාණය කිරීම සඳහා මෙවර අයවැයෙන් කටයුතු කර තිබෙන බව ජනාධිපති අනුර කුමාර දිසානායක මහතා ප්‍රකාශ කළා. ආර්ථිකයෙහි නිදහස් චලනයක් ඇති කිරීමෙන් යම් සංවර්ධන වේගයක් අත්පත් කර ගත හැකි බව පෙන්වා දුන් ජනාධිපතිවරයා ඊට සරිලන පරිදි ආර්ථිකයට විශාල කම්පනයක් නොදැනෙන ලෙස මෙවර අයවැය සකස් කළ බවද කියා සිටියා. ආර්ථිකය පිළිබඳ තීන්දු තීරණ ගැනීමේදී රුපියලට දරා ගත නොහැකි තෙරපුමක් ඇති නොවන සේ කටයුතු කිරීමට වත්මන් රජය සංවේදී වූ බවත්, ජාත්‍යන්තර මූල්‍ය අරමුදලේ නිර්දේශවලට අනුකූලවද යම් යම් තීන්දු ගැනීමට සිදු වූ බවත් ජනාධිපතිවරයා මෙහිදී කියා සිටියා. ආර්ථික පිළිබඳ විශ්වාසය බිඳ වැටුණු රාජ්‍යයක එම විශ්වාසය යළි ඇති කිරීම සඳහා වත්මන් රජය නිවැරදි තීන්දු තීරණ ගෙන ඇති බවත්, එම නිසා බංකොලොත් වූ රාජ්‍යය නිල වශයෙන් බංකොලොත්භාවයෙන් මුදා ගැනීමට හැකි වූ බවත් ජනාධිපති අනුර කුමාර දිසානායක මහතා අනාවරණය කළා. ජනතාවගේ සෑම රුපියලක්ම භාවිත කිරීමේදී දේව කාර්යයක් ලෙස සලකා කටයුතු කරන බවට තම රජය සහතික වන බවද ජනාධිපතිවරයා මෙහිදී පැවසුවා. රජය ගෙන යන ආර්ථික වැඩපිළිවෙළ නිසා ජපන් රජයෙන් නවතා තිබූ ආර්ථිකමය වශයෙන් වැදගත් වන ව්‍යාපෘති 11ක සහ චීන රජයෙන් නවතා තිබූ ව්‍යාපෘති 76ක වැඩ නැවත ආරම්භ කිරීමට කටයුතු කර තිබෙනවා. සැලකිය යුතු ප්‍රමාණයකින් ආර්ථික ස්ථායිත්වයක් ආයෝජකයන් වෙත ලබා දීමට වත්මන් රජය මේ වන විටත් කටයුතු කර තිබෙනවා. එබැවින්, මන්නාරමේ මෙගාවොට් 50ක සුළං විදුලි බලාගාරයක් ඉදිකිරීමටත්, පුනර්ජනනීය බල ශක්තිය වෙනුවෙන් මහා පරිමාණ ආයෝජන රැගෙන ඒමටත් වත්මන් රජයට හැකි ව තිබෙනවා. ආයෝජකයන්ට කිසිදු කොමිස් මුදලක් ලබා දීමෙන් තොරව ආයෝජනය කළ හැකි පරිසරයක් නිර්මාණය කර ඇති බවද ජනාධිපතිවරයා මෙහිදී පෙන්වා දුන්නා. එසේම, තරුණ ව්‍යවසායකයන්ට ශ්‍රී ලංකාව තුළ පමණක් නොව ජාත්‍යන්තර වෙළඳපොළ තුළටත් පියමං කිරීමට අවශ්‍ය ශක්තිය ලබා දීමට වත්මන් රජය සූදානම් බවද ජනාධිපතිවරයා කියා සිටියා. ලංකාවේ ප්‍රබලතම දේශපාලන ස්ථාවරත්වය සහිත පාලනය සිය රජය විසින් ගොඩනඟනු ලැබ තිබෙන බව ප්‍රකාශ කළ ජනාධිපතිවරයා, මෙතෙක් කල් බිහි වූ පාර්ලිමේන්තු තුළ මෙරට පුරවැසියා දුටුවේ වරෙක විපක්ෂය නියෝජනය කරන මන්ත්‍රීවරයා පසුව ආණ්ඩු පක්ෂය නියෝජනය කිරීමත්, වරෙක ආණ්ඩුව නියෝජනය කරන මන්ත්‍රීවරයා හිටි හැටියේ විපක්ෂය නියෝජනය කිරීමත් බවද පැවසුවා. එවැනි තත්ත්වයක් වත්මන් පාර්ලිමේන්තුව තුළ නොමැති බව පෙන්වා දුන් ජනාධිපතිවරයා ආණ්ඩුව හා විපක්ෂය යනුවෙන් නිශ්චිත වෙන්වීමක් ඇති බවද පෙන්වා දුන්නා. එය දේශපාලන ස්ථාවරභාවය පෙන්වීමට හොඳම නිදසුනක් බවද ජනාධිපති අනුර කුමාර දිසානායක මහතා කියා සිටියා. ආදර්ශමත් දේශපාලනයක් ශ්‍රී ලංකාව තුළ මේ වන විට ආරම්භ කර ඇති බවද ජනාධිපති අනුර කුමාර දිසානායක මහතා මෙහිදී සිහිපත් කළා. එබැවින් වත්මන් රාජ්‍ය පාලනය අවසානයේදී විනාශකාරී දේශපාලනයක් නැවත ඇති නොවන බව ජනාධිපති අනුර කුමාර දිසානායක මහතා මෙහිදී තහවුරු කර සිටියා. රජයේ මැතිඇමතිවරු, රාජ්‍ය තාන්ත්‍රිකයෝ සහ තරුණ ව්‍යවසායකයෝ පිරිසක් මෙම අවස්ථාවට එක්ව සිටියා.", "source": "https://www.itnnews.lk/"},
{"title": "රිලවුන් පොල්ගෙඩි මිලියන 100කට හානි කරයි – කෘෂිකර්ම ලේකම්", "url": "https://www.itnnews.lk/2025/03/11/671187/", "cover_image": "https://www.itnnews.lk/wp-content/uploads/2025/03/pooo-860x615.jpg", "date_published": "2025-03-11T05:31:02Z", "content": "රිලවුන් ඇතුළු විවිධ සතුන් පසුගිය වසරේ අපේක්ෂිත පොල් අස්වැන්නෙන් ගෙඩි මිලියන 100කට පමණ හානි කළ බව කෘෂිකර්ම පශු සම්පත් ඉඩම් හා වාරිමාර්ග අමාත්‍යාංශ ලේකම් ඩී. පී. වික්‍රමසිංහ ඊයේ (10) කරුණු පැහැදිලි කිරීමක් සිදු කර තිබෙනවා. අමාත්‍යාංශ ලේකම්වරයා මේ බව ප්‍රකාශ කළේ කොළඹ ඊයේ (10) පැවති ප්‍රවෘත්ති සාකච්ඡාවකට එක්වෙමින්. එමෙන්ම සත්ත්ව සංගණනය සඳහා වියදම් වී ඇති බවට පළවන වියදම් වාර්තා සම්බන්ධව කරුණු පැහැදිලි කිරීමක් සිදු කර තිබෙනවා. මෙම කාර්යය සඳහා අවම වැයවීමක් යටතේ කටයුතු කර ඇති බවත් සේවා සපයන නිලධාරීන් ස්වේච්ඡාවෙන් ඉදිරිපත් වී ඇති අමාත්‍යාංශ ලේකම්වරයා පැවසුවා. රිලවුන්, වඳුරන්, දඬු ලේනුන් සහ මොණරුන්ගෙන් සිදුවන වගා හානි හේතුවෙන්, මේ මස 15 වැනිදා සත්ව සංගණනයක් සිදු කිරීමට නියමිතයි. සත්ව හානිය පිළිබඳව තොරතුරු වාර්තා වුවද ඒ සඳහා මේ දක්වා නිවැරදි තක්සේරුවක් නොකිරීම මත මෙම සංගණනය ක්‍රියාත්මක කිරීමට යෝජනා වී ඇති බව අමාත්‍යාංශ ලේකම්වරයා සඳහන් කළා.", "source": "https://www.itnnews.lk/"},
{"title": "මාතලේ වාර්ෂික තේරු උත්සවය වෙනුවෙන් පොලිසියෙන් දැනුම්දීමක්", "url": "https://www.itnnews.lk/2025/03/11/671347/", "cover_image": "https://www.itnnews.lk/wp-content/uploads/2025/03/mathal99999-860x615.jpg", "date_published": "2025-03-11T10:15:09Z", "content": "මාතලේ නගරයේ පිහිටි ශ්‍රී මුත්තුකුමරි අම්මාන් දේවස්ථානයේ වාර්ෂික තේරු උත්සවය වෙනුවෙන් රථවාහන ගමනාගමනය සිමා කිරීම සම්බන්ධයෙන් මාතලේ පොලිසිය නිවේදනයක් නිකුත් කර තිබෙනවා. මාතලේ නගරයේ පිහිටි ශ්‍රී මුත්තුකුමරි අම්මාන් දේවස්ථානයේ වාර්ෂික තේරු උත්සවය එළඹෙන (12) උදැසන 6.00 සිට ආරම්භ කිරීමට නියමිතව තිබෙනවා. මෙම උත්සවය සමගාමීව රථ 05ක් (13) දින සවස 6.00 සිට වීථි සංචාරය කිරීමට නියමිතයි. එබැවින් උත්සවය පැවැත්වෙන කාලසීමාව තුළ මාතලේ නගරය හරහා දඹුල්ල සිට මහනුවර දෙසට සහ මහනුවර සිට දඹුල්ල ගමන් කරන රියදුරන්ට සහ මහජනතාවට විකල්ප මාර්ග භාවිතා කරන ලෙස පොලිසිය ඉල්ලා සිටිනවා. එම විකල්ප මාර්ග ඇතුළත් නිවේදනය පහතින්,", "source": "https://www.itnnews.lk/"},
{"title": "රාජ්‍ය සේවයට නව බඳවා ගැනීම් සඳහා කැබිනට් අනුමැතිය", "url": "https://www.itnnews.lk/2025/03/11/671184/", "cover_image": "https://www.itnnews.lk/wp-content/uploads/2025/03/gov-860x615.jpg", "date_published": "2025-03-11T06:29:57Z", "content": "රාජ්‍ය සේවයේ බඳවා ගැනීම් ක්‍රියාවලිය සමාලෝචනය කිරීම සහ කාර්ය මණ්ඩල කළමනාකරණය කිරීම පිණිස පත් කරන ලද කමිටුවේ නිර්දේශ ක්‍රියාත්මක කිරීමට කැබිනට් අනුමැතිය හිමි වී තිබෙනවා. රාජ්‍ය සේවයේ බඳවා ගැනීම් ක්‍රියාවලිය සමාලෝචනය කරමින් අවශ්‍යතා, ප්‍රමුඛතා හා කාල රාමු හඳුනාගෙන ඒ ආශ්‍රිතව අත්‍යවශ්‍යයෙන්ම සිදු කළ යුතු බඳවා ගැනීම් ප්‍රමාණයන් සම්බන්ධයෙන් අවශ්‍ය පියවර ගැනීම සඳහා අග්‍රාමාත්‍ය ලේකම්ගේ ප්‍රධානත්වයෙන් නිලධාරී කමිටුවක් පත් කිරීම පිණිස 2024 – 12-30 දින පැවති අමාත්‍ය මණ්ඩල රැස්වීමේදී අනුමැතිය ලබා දී තිබෙනවා. රාජ්‍ය සේවයේ ආයතනවල පවතින පුරප්පාඩු සඳහා නව බඳවා ගැනීම් සිදු කිරීමට අදාළ අමාත්‍යංශ සහ ආයතන වෙත අනුමැතිය ලබාදීම පිණිස අග්‍රාමාත්‍ය හරිනි අමරසූරිය ඉදිරිපත් කළ යෝජනාවට කැබිනට් අනුමැතිය හිමි වුණා ඒ අනුව ප්‍රවාහන, මහාමාර්ග, වරාය, සහ සිවිල් ගුවන් සේවා අමාත්‍යංශයේ පුරප්පාඩු 909ක්, කාන්තා සහ ළමා කටයුතු අමාත්‍යංශයට 109, පරිසර අමාත්‍යංශයට 144, මහජන ආරක්ෂක සහ පාර්ලිමේන්තු කටයුතු අමාත්‍යංශයට 2,500ක් අධ්‍යාපන, උසස් අධ්‍යාපන සහ වෘත්තිය අධ්‍යාපන අමාත්‍යංශයට 22ක්, මුදල් ක්‍රම සම්පාදන සහ ආර්ථික සංවර්ධන අමාත්‍යාංශයට 185ක් ධීවර, ජලජ සහ සාගර සම්පත් අමාත්‍යංශයට 20, රාජ්‍ය පරිපාලන, පළාත් සභා සහ පළාත් පාලන අමාත්‍යංශයට 1,615, මධ්‍යම පළාත් සභාවට 72, ඌව පළාත් සභාවට 303ක් ආදී ලෙස මුළු පුරප්පාඩු සංඛාව 5,882ක් වෙනුවෙන් නව බඳවා ගැනීම් සඳහා කැබිනට් අනුමැතිය හිමිව තිබෙනවා.", "source": "https://www.itnnews.lk/"},
{"title": "Clean Sri Lanka යටතේ පාසල් ප්‍රතිසංස්කරණ කටයුතු සිදු කෙරේ", "url": "https://sinhala.adaderana.lk/news/207583", "cover_image": "https://s3.amazonaws.com/adaderanasinhala/1741690943-ministyd-def-600.jpg", "date_published": "2025-03-11T16:32:00Z", "content": "රජය විසින් ක්‍රියාත්මක කරන Clean Sri Lanka ජාතික වැඩසටහනට සමගාමීව දීප ව්‍යාප්තව තෝරාගත් පාසල් දහසක් පිරිසිදු කිරීමේ හා ප්‍රතිසංස්කරණය කිරීමේ කටයුතු පසුගියදා ආරම්භ කෙරිණි. ඒ ආරක්ෂක නියෝජ්‍ය අමාත්‍ය විශ්‍රාමික මේජර් ජෙනරාල් අරුණ ජයසේකර සහ ආරක්ෂක ලේකම් විශ්‍රාමික එයාර් වයිස් මාර්ෂල් සම්පත් තුයියකොන්තා මහතාගේ උපදෙස් සහ මග පෙන්වීම යටතේ ත්‍රිවිධ හමුදාවේ සහයෝගයෙනි. ඒ අනුව පසුගිය පෙබරවාරි 20 දින ආරම්භ කෙරුණු මෙම පාසල් පිරිසිදු කිරීමේ හා ප්‍රතිසංස්කරණ කටයුතු සිදු කිරීමේ ව්‍යාපෘතිය මේ වනවිට දෙවන අදියර යටතේ ක්‍රියාත්මක කරනු ලබන අතර ඊයේ (10) වැනි දින දක්වා වූ කාලය තුළ යුද්ධ හමුදා සාමාජිකයින්ගේ ශ්‍රම දායකත්වයෙන් පාසල් 432ක් ගුවන් හමුදා සාමාජිකයින්ගේ ශ්‍රම දායකත්වයෙන් පාසල් 34ක් සහ නාවික හමුදා සාමාජිකයින්ගේ ශ්‍රම දායකත්වයෙන් පාසල් 21ක් පිරිසිදු කිරීමේ කටයුතු මේ වන විටත් අවසන් කර ඇති බවත් ආරක්ෂක අමාත්‍යාංශය පවසයි.", "source": "https://sinhala.adaderana.lk/"},
{"title": "චීනයේ ප්‍රකාශයට පිලිපීනයෙන් ප්‍රතිචාර", "url": "https://sinhala.adaderana.lk/sports/207555/%E0%B6%A0%E0%B7%93%E0%B6%B1%E0%B6%BA%E0%B7%9A-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81%E0%B6%BA%E0%B6%A7-%E0%B6%B4%E0%B7%92%E0%B6%BD%E0%B7%92%E0%B6%B4%E0%B7%93%E0%B6%B1%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B6%AD%E0%B7%92%E0%B6%A0%E0%B7%8F%E0%B6%BB", "cover_image": "https://s3.amazonaws.com/adaderanasinhala/1741664474-pili-L.jpg", "date_published": "2025-03-11T09:11:00Z", "content": "පිලිපීනය ස්වාධීන සහ ස්වෛරී රාජ්‍යයක් බව චීනය පිළිගත යුතු බව පිලිපීනය පවසයි. පිලිපීන විදේශ අමාත්‍යාංශය උපුටා දක්වමින් විදෙස් මාධ්‍ය වාර්තා කරන්නේ පිලිපීනයේ තීරණ සම්පූර්ණයෙන්ම ජාතික අවශ්‍යතා මත පදනම් වන අතර අනෙකුත් රටවල මඟපෙන්වීම මත සිදුනොවන බවය. ඒ අනුව චීනය ජාත්‍යන්තර නීතියට අවනත වියයුතු බවද පිලිපීනය පවසයි. චීනයේ ආක්‍රමණශීලී  හැසිරීම් පිලිපීන ප්‍රජාවන්ට බලපා ඇති ආකාරය දෙරට අතර ගැටළුවලට හේතුවක් බවද එම අමාත්‍යංශය පෙන්වාදී තිබේ. පිලිපීන විදේශ අමාත්‍යාංශය අදාළ නිවේදනය නිකුත් කර ඇත්තේ පිලිපීනය බාහිර බලවේග විසින් මෙහෙයවන බවට චීනයේ ප්‍රකාශයන්ට ප්‍රතිචාර දක්වමින් ය.", "source": "https://sinhala.adaderana.lk/"},
{"title": "පාකිස්තාන ජන ජීවිතයට දැඩි බලපෑම්", "url": "https://sinhala.adaderana.lk/sports/207562/%E0%B6%B4%E0%B7%8F%E0%B6%9A%E0%B7%92%E0%B7%83%E0%B7%8A%E0%B6%AD%E0%B7%8F%E0%B6%B1-%E0%B6%A2%E0%B6%B1-%E0%B6%A2%E0%B7%93%E0%B7%80%E0%B7%92%E0%B6%AD%E0%B6%BA%E0%B6%A7-%E0%B6%AF%E0%B7%90%E0%B6%A9%E0%B7%92-%E0%B6%B6%E0%B6%BD%E0%B6%B4%E0%B7%91%E0%B6%B8%E0%B7%8A", "cover_image": "https://s3.amazonaws.com/adaderanasinhala/1741671119-pakistan-L.jpg", "date_published": "2025-03-11T11:01:00Z", "content": "පාකිස්තානය සහ ඉරානය අතර ප්‍රධාන මාර්ගය වන N-40 ජාතික අධිවේගී මාර්ගය අඛණ්ඩව වසා දැමීම හමුවේ පාකිස්තාන ජන ජීවිතයට දැඩි බලපෑම් එල්ලවී ඇති බව වාර්තා වෙයි. විදෙස් මාධ්‍ය වාර්තා කරන්නේ මාර්ගය වසා දැමීම ඉරානය සමඟ පාකිස්තානයේ ගොඩබිම් සම්බන්ධතාවයට බලපා ඇති බවය. මේ හේතුවෙන් ඇතැම් ප්‍රදේශවල LPG ගෑස් සැපයුම ද අත්හිටුවා ඇත.  දෙරට අතර පවතින ආතතීන් හේතුවෙන් පාකිස්තානය සහ ඇෆ්ගනිස්ථානය අතර දේශසීමාව ද වසා දමා ඇතැයි පාකිස්තානය පවසයි. ආගමන බලධාරීන් පෙන්වා දෙන්නේ දිනකට 10,000කට ආසන්න පිරිසක් Torkham දේශ සීමාව හරහා ගමන් කරන බවය.", "source": "https://sinhala.adaderana.lk/"},
{"title": "Clean Sri Lanka යටතේ පාසල් ප්‍රතිසංස්කරණ කටයුතු සිදු කෙරේ", "url": "https://sinhala.adaderana.lk/news.php?nid=207583", "cover_image": "https://s3.amazonaws.com/adaderanasinhala/1741690943-ministyd-def-600.jpg", "date_published": "2025-03-11T16:32:00Z", "content": "රජය විසින් ක්‍රියාත්මක කරන Clean Sri Lanka ජාතික වැඩසටහනට සමගාමීව දීප ව්‍යාප්තව තෝරාගත් පාසල් දහසක් පිරිසිදු කිරීමේ හා ප්‍රතිසංස්කරණය කිරීමේ කටයුතු පසුගියදා ආරම්භ කෙරිණි. ඒ ආරක්ෂක නියෝජ්‍ය අමාත්‍ය විශ්‍රාමික මේජර් ජෙනරාල් අරුණ ජයසේකර සහ ආරක්ෂක ලේකම් විශ්‍රාමික එයාර් වයිස් මාර්ෂල් සම්පත් තුයියකොන්තා මහතාගේ උපදෙස් සහ මග පෙන්වීම යටතේ ත්‍රිවිධ හමුදාවේ සහයෝගයෙනි. ඒ අනුව පසුගිය පෙබරවාරි 20 දින ආරම්භ කෙරුණු මෙම පාසල් පිරිසිදු කිරීමේ හා ප්‍රතිසංස්කරණ කටයුතු සිදු කිරීමේ ව්‍යාපෘතිය මේ වනවිට දෙවන අදියර යටතේ ක්‍රියාත්මක කරනු ලබන අතර ඊයේ (10) වැනි දින දක්වා වූ කාලය තුළ යුද්ධ හමුදා සාමාජිකයින්ගේ ශ්‍රම දායකත්වයෙන් පාසල් 432ක් ගුවන් හමුදා සාමාජිකයින්ගේ ශ්‍රම දායකත්වයෙන් පාසල් 34ක් සහ නාවික හමුදා සාමාජිකයින්ගේ ශ්‍රම දායකත්වයෙන් පාසල් 21ක් පිරිසිදු කිරීමේ කටයුතු මේ වන විටත් අවසන් කර ඇති බවත් ආරක්ෂක අමාත්‍යාංශය පවසයි.", "source": "https://sinhala.adaderana.lk/"},
{"title": "වකුගඩු සැත්කමකින් දරුවකු මරණයට පත්වීමේ සිද්ධියේ මහෙස්ත්‍රාත් පරීක්ෂණයේ තීන්දුව නිකුත් වෙයි", "url": "https://sinhala.adaderana.lk/news/207574", "cover_image": "https://s3.amazonaws.com/adaderanasinhala/1741682821-law-600.jpg", "date_published": "2025-03-11T14:17:00Z", "content": "මෑතකදී කොළඹ රිජ්වේ ආර්යා ළමා රෝහලට වකුගඩු රෝගය සඳහා ප්‍රතිකාර ලබාගැනීමට ඇතුළත් කෙරුණු කොටහේන ප්‍රදේශයේ පදිංචි තුන් හැවිරිදි හම්දි ෆස්ලිම් නමැති පිරිමි දරුවෙකු මරණයට පත්වීමේ සිද්ධිය  පිළිබඳ මහෙස්ත්‍රාත් පරීක්ෂණයේ තීන්දුව කොළඹ මහෙස්ත්‍රාත් අධිකරණය විසින් අද ප්‍රකාශයට පත් කරනු ලැබීය.  තීන්දුව ප්‍රකාශයට පත් කරමින් කොළඹ අතිරේක මහෙස්ත්‍රාත් හර්ෂණ කැකුණවල මහතා සඳහන් කළේ ආසාදනය වී තිබූ එක් වකුගඩුවක් සැත්කමකින් ඉවත් කිරීමෙන් අනතුරුව මූත්‍රා පෙරීමේ ක්‍රියාවලිය සම්පූර්ණයෙන්ම අකර්මණ්‍ය වී ඇති වූ කම්පනය හේතුවෙන් මෙම දරුවාගේ මරණය සිදුවී ඇති බවය.  ඒ අනුව මෙම දරුවාගේ මරණය රෝහල් කාර්ය මණ්ඩලයේ නොසැලකිල්ල හේතුවෙන් සිදුවී ඇති බවට සාක්ෂි අනාවරණය වන්නේ නම් ඊට අදාළ සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙසත් අතිරේක මහෙස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.  තම දරුවා වකුගඩු සැත්කමක් සිදුකරීමෙන් අනතුරුව වෛද්‍ය කාර්ය මණ්ඩලයේ නොසැලකිල්ල හේතුවෙන් ඔහු මියගිය බව පවසමින් දරුවාගේ දෙමව්පියන් විසින් බොරැල්ල පොලිසියට කරන ලද පැමිණිල්ලකට අනුව මෙම විමර්ශනය සිදු කෙරිණි.", "source": "https://sinhala.adaderana.lk/"},
{"title": "දකුණු කොරියානු E-8 රැකියාවලට මෙතෙක් අනුමැතිය හිමිවී නෑ", "url": "https://sinhala.adaderana.lk/news/207575", "cover_image": "https://s3.amazonaws.com/adaderanasinhala/1741685986-kosala-wikramasinghe-600.jpg", "date_published": "2025-03-11T15:09:00Z", "content": "දකුණු කොරියාවේ E-8 වීසා කාණ්ඩය යටතේ හිමිවන කෙටි කාලීන රැකියා සඳහා බඳවාගැනීම් සිදුකිරීමට මෙතෙක් අනුමැතිය හිමිවී නොමැති බව ශ්‍රී ලංකා විදේශ සේවා නියුක්ති කාර්යංශයේ සභාපති කෝශල වික්‍රමසිංහ මහතා පවසයි.  ඒ අනුව ශ්‍රි ලංකා විදේශ සේවා නියුක්ති කාර්යාංශය හෝ ශ්‍රි ලංකා විදේශ රැකියා ඒජන්සි ආයතනය විසින් කිසිදු තොරතුරු රැස්කිරීමක් සිදු නොකරන බවත් සභාපතිවරයා පැවසීය. විදේශ රැකියා ඒජන්සි ආයතනය විසින් මේ දිනවල දකුණු කොරියාවේ E-8 රැකියා සඳහා ශ්‍රි ලාංකිකයින් යොමුකිරිමට තොරතුරු රැස්කරන බවට  සමාජ මාධ්‍ය ඔස්සේ පැතිර යන දැන්වීම්වලට ප්‍රතිචාර දක්වමින් වික්‍රමසිංහ මහතා මේ බව ප්‍රකාශ කළේය. එහිදී වැඩිදුරටත් අදහස් දැක්වූ සභාපතිවරයා,", "source": "https://sinhala.adaderana.lk/"},
{"title": "ගිනිඅවි සමග හිටපු පළාත් සභා මන්ත්‍රී සංජය අත්අඩංගුවට", "url": "https://sinhala.adaderana.lk/news/207573", "cover_image": "https://s3.amazonaws.com/adaderanasinhala/1741681284-arrested-man-600.jpg", "date_published": "2025-03-11T13:51:00Z", "content": "හිටපු පළාත් සභා මන්ත්‍රී සංජය සිරිවර්ධන මහතා අත්අඩංගුවට ගෙන තිබේ. ඒ ඔහුට අයත් අත්තනගල්ල ප්‍රදේශයේ ඉඩමක තිබී ටී 56 ගිනි අවියක්, මැගසින් දෙකක්, පතොරොම් 130ක් බෝර 12 ගිනි අවියක් සොයා ගැනීමත් සමගය. මීට අමතරව ටී 56 ගිනි අවි කිහිපයක් සහ උණ්ඩ සඟවා තබා ඇතැයි ඔහු පැවසීමත් සමග එම ගිනි අවි සොයා විමර්ශන ක්‍රියාත්මක කිරීමටද පොලීසිය පියවර ගෙන තිබේ.  වැඩබලන පොලිස්පති ප්‍රියන්ත වීරසූරිය මහතාගේ උපදෙස් මත බස්නාහිර උතුර අපරාධ කොට්ඨාසයේ අධ්‍යක්ෂ සහකාර පොලිස් අධිකාරි රොහාන් ඕලුගල මහතාගේ මූලිකත්වයෙන් වැඩිදුර පරීක්ෂණ සිදු කෙරේ.", "source": "https://sinhala.adaderana.lk/"},
{"title": "මාතර අධිකරණයෙන් දේශබන්දුට විවෘත වරෙන්තුවක්", "url": "https://sinhala.adaderana.lk/news/207576", "cover_image": "https://s3.amazonaws.com/adaderanasinhala/1741687942-Deshabandu-Tennakoon_L.jpg", "date_published": "2025-03-11T15:25:00Z", "content": "අධිකරණය මඟහැර සැඟව සිටින පොලිස්පති දේශබන්දු තෙන්නකෝන් මහතා දුටු තැන අත්අඩංගුවට ගැනීම සඳහා විවෘත වරෙන්තු නිකුත් කිරීමට මාතර ප්‍රධාන මහෙස්ත්‍රාත් බී. ඒ. අරුණ ඉන්ද්‍රජිත් බුද්ධදාස මහතා අද (11) නියෝග කළේය.  ඒ, අපරාධ පරීක්ෂණ දෙපාර්තමේන්තුව (CID) සිදුකළ ඉල්ලීමක් අනුවය. 2023 දෙසැම්බර් 31 වැනිදා මාතර, වැලිගම හෝටලයක් අසළ සිදුවූ වෙඩිතැබීමේ සිද්ධියේදී කොළඹ අපරාධ කොට්ඨාසයේ නිලධාරියෙකු මියයාම සම්බන්ධයෙන් එවක වැඩබලන පොලිස්පති දේශබන්දු තෙන්නකෝන් මහතා ඇතුළු 8 දෙනෙකු අත්අඩංගුවට ගැනීම සඳහා වරෙන්තු නිකුත්කර අදට දින 13කි. අපරාධ පරීක්ෂණ දෙපාර්තමේන්තුවේ කණ්ඩායම් කිහිපයක් යොදවා ඔහුගේ හෝකන්දර සහ ගිරිඋල්ල නිවෙස් මෙන්ම රුහුණු මහා කතරගම දේවාලයේ බස්නායක නිලමේ ඩිෂාන් ගුණසේකර මහතාගේ මාතර මාලිම්බඩ පිහිටි නිවස පරීක්ෂා කෙරුණත් ඔහු අත්අඩංගුවට ගැනීමට පොලිසියට නොහැකි විය. මහජන ආරක්ෂක නියෝජ්‍ය අමාත්‍ය නීතිඥ සුනිල් වටගල මහතා ප්‍රකාශ කළේ, පොලිස්පතිවරයා උසාවිය මඟහරින්නේ නම් නීති ප්‍රතිපාදන අනුව ඔහුගේ දේපොළ පවරා ගැනීමට හැකියාව පවතින බවය.  මෙවන් පසුබිමක තමන් අත්අඩංගුවට ගන්නා ලෙස මාතර මහෙස්ත්‍රාත් අධිකරණය දී ඇති නියෝගය අත්හිටුවීමේ අතුරු තහනම් නියෝගයක් නිකුත්කරන ලෙස ඉල්ලා පොලිස්පති දේශබන්දු තෙන්නකෝන් මහතාගේ නීතිඥයින් ගොනුකළ රිට් පෙත්සම කරුණු තහවුරු කිරීම සඳහා මාර්තු 12 වැනිදා කැඳවීමට අභියාචනාධිකරණය ඊයේ (10) නියෝග කළේය. කෙසේවෙතත් අදාළ පෙත්සම සලකා බැලුණු අවස්ථාවේ දේශබන්දු තෙන්නකෝන් මහතාගේ නීතිඥයින් සිය සේවාදායකයා අත්අඩංගුවට ගැනීම වැළැක්වීමේ කෙටි අතුරු තහනම් නියෝගයක් ඉල්ලා සිටියත්  අභියාචනාධිකරණය එවැනි නියෝගයක් නිකුත් නොකළේය. මේ අතර අපරාධ පරීක්ෂණ දෙපාර්තමේන්තුවේ නිලධාරීන් අද (11) යළි මාතර මහෙස්ත්‍රාත් අධිකරණයට කරුණු වාර්තා කළේය. එහිදී විමර්ශන නිලධාරීන් අධිකරණයට දැනුම් දුන්නේ පොලිස්පතිවරයා අත්අඩංගුවට ගැනීම සඳහා දිවයිනේ විවිධ ප්‍රදේශවල  සැකකටයුතු ස්ථාන 10ක් පරීක්ෂාවට ලක්කළ බවය. එමෙන්ම තවත් ස්ථාන 18ක් සඳහා බුද්ධි නිලධාරින් යොදවා තිබෙන බව ද එම නිලධාරීන් අධිකරණයට දැනුම් දුන්නේය. මෙහිදී අපරාධ පරීක්ෂණ දෙපාර්තමේන්තුව ඉල්ලා සිටියේ සැකකාර පොලිස්පතිවරයා අත්අඩංගුවට ගැනීම සඳහා විවෘත වරෙන්තු නිකුත් කරන ලෙසයි. ඉදිරිපත් වූ කරුණු සලකා බැලූ මාතර ප්‍රධාන මහෙස්ත්‍රාත්වරයා, පොලිස්පතිවරයා දුටු තැන අත්අඩංගුවට ගැනීම සඳහා විවෘත වරෙන්තු නිකුත් කිරීමට නියෝග කළේය. මේ අතර සැඟව සිටින පොලිස්පතිවරයා සොයා අපරාධ පරීක්ෂණ දෙපාර්තමේන්තුවේ විශේෂ කණ්ඩායම් 9ක් යොදවා තිබේ. දේශබන්දු තෙන්නකෝන් මහතා සබඳතා පැවැත්වූ පසුගිය රජයේ හිටපු අමාත්‍යවරයෙකුගේ නිවසද ඉදිරියේදී පරීක්ෂා කිරීමට නියමිත බව වාර්තා  වේ.", "source": "https://sinhala.adaderana.lk/"},
{"title": "කිරිවෙහෙර විහාරාධිපති CID යෙන් පිටව යයි", "url": "https://sinhala.adaderana.lk/news/207581", "cover_image": "https://s3.amazonaws.com/adaderanasinhala/1741690242-kirivehera-kobawaka-600.jpg", "date_published": "2025-03-11T16:20:00Z", "content": "ප්‍රකාශයක් ලබා දීම සඳහා අපරාධ පරීක්ෂණ දෙපාර්තමේන්තුව වෙත පැමිණි කතරගම කිරිවෙහෙර විහාරාධිපති පූජ්‍ය කොබවක ධම්මින්ද හිමි ඉන් පිටව ගොස් තිබේ. අද (11) පෙරවරුවේ උන්වහන්නේ අපරාධ පරීක්ෂණ දෙපාර්තමේන්තුව වෙත පැමිණි අතර ප්‍රකාශයක් ලබා දීමෙන් අනතුරුව පැය 7කට පසු උන්වහන්සේ ඉන් පිටව ගොස් ඇත. හිටපු ජනාධිපති මහින්ද රාජපක්ෂ මහතාගේ පාලන කාලය තුළ ඉදිකරන ලද නිවසක් සම්බන්ධයෙන් කරුණු විමසීමට අදාළව උන්වහන්සේට මෙම කැඳවීම සිදුකර තිබුණි. මේ අතර මෙම සිද්ධියට අදාළව ප්‍රකාශයක් ලබා දීම සඳහා රුහුණු කතරගම මහා දේවාලයේ බස්නායක නිළමේ ඩිශාන් ගුණසේකර මහතාද අපරාධ පරීක්ෂණ දෙපාර්තමේන්තුව වෙත ඊයේ දිනයේදී පැමිණියේය.", "source": "https://sinhala.adaderana.lk/"},
{"title": "ගෑස් මිලේ වෙනසක් ගැන අනාවැකියක්", "url": "https://sinhala.adaderana.lk/news/207578", "cover_image": "https://s3.amazonaws.com/adaderanasinhala/1741689706-LP_Gas_L.jpg", "date_published": "2025-03-11T16:01:00Z", "content": "ඉදිරි වසර කිහිපයේ ලෝක වෙළෙඳපොලහි එල්.පී ගෑස් මිලෙහි විශාල වෙනසක් සිදුනොවනු ඇති බව ලෝක එල්.පී ගෑස් සම්මේලනය පවසයි. එහි අධ්‍යක්ෂක ඩේවිඩ් ටයිලර් මහතා පැවසුවේ, ලෝක වෙළෙඳපොළෙහි ගෑස් මිල බෝහෝ විට මෙට්‍රික් ටොන් එකක් ඩොලර් 600, 700 සහ 800 අතර අගයක පවතිනු ඇති බවය. කෙසේවෙතත් එය යළි ඩොලර් දහසේ සීමාවට නොයනු ඇති බව ඩේවිඩ් ටයිලර් මහතා පෙන්වා දෙයි. ලාෆ් ගෑස් ආයතනයේ නිලධාරීන් සමග පැවති හමුවකදී ලෝක එල්.පී ගෑස් සම්මේලනයේ අධ්‍යක්ෂ ඩේවිඩ් ටයිලර් මහතා මේ බව කර තිබේ. මෙරට එල්.පී ගෑස් මිල තීරණය කරනු ලබන්නේ සෞදි 'ඇරම්කො' මිල දර්ශකය වන අතර අද වන විට එම දර්ශකයේ මිල ඩොලර් 650ත් ඩොලර් 700අතර දෝලනය වන බව ද ඔහු සඳහන් කළේය.", "source": "https://sinhala.adaderana.lk/"},
{"title": "අපරාධකරුවන්ව ආරක්ෂා කරන සියලු පුද්ගලයින් අත්අඩංගුවට", "url": "https://sinhala.adaderana.lk/news/207579", "cover_image": "https://s3.amazonaws.com/adaderanasinhala/1741689635-police-arrested-600.jpg", "date_published": "2025-03-11T16:10:00Z", "content": "යම් කිසි අපරාධයක් කර සැඟව සිටින අපරාධකරුවන්ව ආරක්ෂා කරනු ලබන පුද්ගලයින්ට නීතිය ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නීතිවේදී බුද්ධික මනතුංග මහතා පවසයි. ඒ මහතා පැවසුවේ අපරාධයට සම්බන්ධ පුද්ගලයින්ට නවාතැන් පහසුකම්, අපරාධයට ආධාර අනුබල දීමේ සිදුවීම් සිවිල් පුද්ගලයින් විසින් සිදුකර ඇති බවට මේ වනවිට පොලීසියට තොරතුරු වාර්තා වී ඇති බවය. ඒ අනුව දණ්ඩ නීති සංග්‍රහයේ 209 යම් වරදකරුවෙකුට හෝ සැකකරුවෙකුට නවාතැන් පහසුකම් සැපයීම හෝ අපරාධකරුවන්ට සැඟව සිටීමට අවස්ථාව ලබා දීම දඬුවම් ලැබිය හැකි වරදක් වන බැවින් ඔවුන් අත්අඩංගුවට ගෙන ඉදිරි නීතිමය ක්‍රියාමාර්ග ගැනීමට නියමිත බවත් ඔහු පැවසීය. තවද අපරාධ නඩු විධාන සංග්‍රහ පනතේ 21 වැනි වගන්තිය යටතේ ඇතැම් වැරදි සම්බන්ධ තොරතුරු මහජනතාව විසින් පොලිස් නිලධාරීන්ට දැනුම්දීමට බැ﻿ඳී සිටින බවත් පොලිස් මාධ්‍ය ප්‍රකාශකවරයා වැඩිදුරටත් අදහස් දක්වමින් පැවසීය.", "source": "https://sinhala.adaderana.lk/"},
{"title": "ශිෂ්‍යත්ව විභාගයේ නැවත සමීක්ෂණ ප්‍රතිඵල නිකුත් කෙරේ", "url": "https://sinhala.adaderana.lk/news/207585", "cover_image": "https://s3.amazonaws.com/adaderanasinhala/1741693532-Grade-5-Exam-600.jpg", "date_published": "2025-03-11T17:11:00Z", "content": "පසුගිය වසරේ සැප්තැම්බර් මස 15 වැනි දින පැවැති ශිෂ්‍යත්ව විභාගයේ නැවත සමීක්ෂණ ප්‍රතිඵල නිකුත් නිකුත් කර තිබේ. ඒ අනුව එම ප්‍රතිඵළ විභාග දෙපාර්තමේන්තුවේ නිල වෙබ් අඩවිය වන   හෝ   වෙත පිවිස විභාග අංකය ඇතුළත් කිරීමෙන් ලබා ගත හැකි බව විභාග දෙපාර්තමේන්තුව පවසයි. එමෙන්ම මෙම විභාගයේ ප්‍රතිභල සම්බන්ධයෙන් යම් කිසි විමසීමක් වේ නම් ඒ සඳහා ශ්‍රී ලංකා විභාග දෙපාර්තමේන්තුවේ පාසල් විභාග සංවර්ධන හා ප්‍රතිඵල ශාඛාවේ පහත සඳහන් දුරකථන අංක වෙත ඇමතීමෙන් ලබා ගත හැකි බවත් එම දෙපාර්තමේන්තුව පවසයි.", "source": "https://sinhala.adaderana.lk/"},
{"title": "ජනපති සුරාබදු දෙපාර්තමේන්තුවේ නිලධාරීන් හමුවෙයි", "url": "https://sinhala.adaderana.lk/news/207586", "cover_image": "https://s3.amazonaws.com/adaderanasinhala/1741693901-PMD-600.jpg", "date_published": "2025-03-11T17:21:00Z", "content": "ජනාධිපති අනුර කුමාර දිසානායක මහතා හා සුරා බදු දෙපාර්තමේන්තුවේ නිලධාරීන් අතර හමුවක්  ජනාධිපති ලේකම් කාර්යාලයේදී අද (11) පැවැත්විණි. සුරාබදු දෙපාර්තමේන්තුවේ දැනට තිබෙන ගැටලු පිළිබඳ සාකච්ඡා කිරීම සහ මෙම වසරේ ආදායම් ඉලක්ක සපුරා ගැනිම යන කරුණු අරමුණු කර ගනිමින් මෙම හමුව පැවැත්විණි. බදු අය කිරීමේ කාර්යක්ෂමතාව හා සාධාරණ බව තහවුරු කිරීම සඳහා සුරා බදු දෙපාර්තමේන්තුවේ මෙහෙයුම් දේශීය ආදායම් දෙපාර්තමේන්තුව සමඟ ජාලගත කිරීම පිළිබඳව මෙහිදී දීර්ඝ ලෙස සාකච්ඡා කෙරිණි. මත්පැන් හා දුම්කොළ කර්මාන්ත විධිමත්ව නියාමනය කිරීමෙන් රාජ්‍ය ආදායම වර්ධනය කිරීම, නීත්‍යානුකූල ආදායම් උත්පාදනය සඳහා පහසුකම් සැලසීම, නීති සහ රෙගුලාසිවලට අනුකූලතාව බලාත්මක කිරීම, නීති විරෝධී මත්පැන්, අන්තරායකර ඖෂධ සහ මනෝවර්තක ද්‍රව්‍ය අනිසි භාවිතයට එරෙහිව තියුණු දැනුවත් කිරීමේ වැඩසටහන් ක්‍රියාත්මක කිරීම, ප්‍ර‍මිතියෙන් තොර මද්‍යසාර භාවිතය මගින් සිදුවන සෞඛ්‍ය හානිවලින් ආරක්ෂා වීම  සහතික කිරීම හා ආර්ථික වර්ධනයට සහාය වීම සඳහා රට තුළ මත්පැන් සහ අනෙකුත් අනුමත මද්‍යසාර කාර්යක්ෂමව හා සඵලදායී ලෙස පාලනය කිරීම පිළිබඳව ද මෙහිදී අවධානය යොමු විය. උපායමාර්ගික සහ මෙහෙයුම් කටයුතුවල ඵලදායි තීරණ ගැනීමේ හා කළමනාකරණ ක්‍රමවේදයක් මගින් ආදායම් එකතු කිරීම හා ආදායම් සුරක්ෂිත කිරීම පිළිබඳව සාකච්ඡා කෙරිණි. සුරාබදු දෙපාර්තමේන්තුවෙහි කාර්යක්ෂමතාව ඉහළ නැංවීම සඳහා මානව සම්පත් හා තාක්ෂණික සංවර්ධන සැලැස්මක් සකස් කිරීමේ අවශ්‍යතාවද මෙහිදී සාකච්ඡාවට බඳුන් විය.", "source": "https://sinhala.adaderana.lk/"},
{"title": "මැතිවරණ කොමිසමෙන් නිවේදනයක්", "url": "https://sinhala.adaderana.lk/news/207587", "cover_image": "https://s3.amazonaws.com/adaderanasinhala/1741694880-ele-l.jpg", "date_published": "2025-03-11T17:22:00Z", "content": "එළැඹෙන පළාත් පාලන ආයතන ඡන්ද විමසීමට අදාළ බලයලත් නියෝජිතයත් පත්කිරීම සම්බන්ධයෙන් විශේෂ දැනුම්දීමක් මැතිවරණ කොමිෂන් සභාව විසින් අද (11) සිදුකර තිබේ. මැතිවරණ කොමිෂමේ සභාපති ආර්. එම්.ඒ.එල්. රත්නායක මහතා විසින් යොමුකළ එම නිවේදනයට අනුව, පළාත් පාලන ආයතන ඡන්ද විමසීම් ආඥාපනට අනුව බලයලත් නියෝජිතයන් පත්කිරීම, නාමයෝජනා කැඳවීමේ කාලසීමාව ආරම්භ වීමට පැය 72කට පෙර සිදුකළ යුතුය.  ඒ අනුව මෙම මස 3වනදා නාමයෝජනා දැන්වීම පළකළ පළාත් පාලන ආයතන 336ක් සඳහා පිළිගත් දේශපාලන පක්ෂ, බලයලත් නියෝජිතයන් පත්කිරීමේ ලිපි මාර්තු 14වනදාට පෙ.ව. 8.30ට පෙර ඒ ඒ පළාත් පාලන ආයතනයේ තේරීම්භාර නිලධාරී වෙත ලබාදිය යුතුව ඇත. ස්වාධීන කණ්ඩායම් අදාළ කණ්ඩායම් නායකයා විසින් ඇප මුදල් තැන්පත් කරන අවස්ථාවේදී, අපේක්ෂකයන් අතුරින් යම් තැනැත්තකු එම කණ්ඩායමේ බලයලත් නියෝජිතයා ලෙස පත්කළ හැකි බව මැතිවරණ කොමිසම පවසයි. එමෙන්ම මාර්තු මස 13වනදා පෝය දිනයක් වුවද, මැතිවරණ කොමිෂන් සභාවේ ප්‍රධාන කාර්යාලය සහ සියළුම දිස්ත්‍රික් මැතිවරණ කාර්යාල විවෘතව තබා ඇති බව මෙම නිවේදනයේ වැඩිදුරටත් දැක්වේ.", "source": "https://sinhala.adaderana.lk/"},
{"title": "මාර්තු අස්වැසුම දීමනාව ගැන දැනුම්දීමක්", "url": "https://sinhala.adaderana.lk/news/207584", "cover_image": "https://s3.amazonaws.com/adaderanasinhala/1741693067-Aswasuma_L.jpg", "date_published": "2025-03-11T16:52:00Z", "content": "2025 මාර්තු මාසය ස﻿ඳහා වන අස්වැසුම දීමනාව හෙට (12) දිනයේ බැංකු ගිණුම් වෙත බැර කිරීමට නියමිතය. නිවේදනයක් නිකුත් කරමින් සුබසාධන ප්‍රතිලාභ මණ්ඩලය මේ බව දැනුම් දී ඇත. ඒ අනුව රු 12,597,695,000ක මුදලක් ප්‍රතිලාභ පවුල් 1,732,263ක් අතරේ, බෙදා හැරීමට නියමිතය. අදාළ ප්‍රතිලාභීන්ට ඒ අනුව හෙට දින සිට තමාට හිමි දීමනාව අස්වැසුම බැංකු ගිණුමෙන් ලබාගත හැකිය.", "source": "https://sinhala.adaderana.lk/"},
{"title": "වෛද්‍යවරිය දූෂණය කළ සැකකරු සොයා මෙහෙයුම් - සම්පූර්ණ විස්තරේ මෙන්න", "url": "https://sinhala.adaderana.lk/news/207589", "cover_image": "https://s3.amazonaws.com/adaderanasinhala/1741698865-Anuradhapura_L.jpg", "date_published": "2025-03-11T18:34:00Z", "content": "අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන වෛද්‍යවරියක ඊයේ (11) රාත්‍රියේ සිය නිල නිවාසය තුළදී නාඳුනන පුද්ගලයකු අතින් දූෂණයට ලක්ව තිබේ. සැකකරු හමුදාවෙන් පළා ගිය අයකු බවට හඳුනාගෙන ඇති අතර ඔහු සොයා පොලිස් කණ්ඩායම් පහක් මඟින් විශේෂ මෙහෙයුමක් ක්‍රියාත්මකයි. මෙම සිදුවීම මුල් කර ගනිමින් සෞඛ්‍ය සේවකයන්ගේ ආරක්ෂාව තහවුරු කරන ලෙස ඉල්ලා අනුරාධපුර ශික්ෂණ රෝහලේ වෛද්‍යවරු ඇතුළු සියලු සෞඛ්‍ය කාර්යමණ්ඩල මේ වන විට අඛණ්ඩ වෘත්තීය ක්‍රියාමාර්ගයක් ආරම්භ කර තිබේ. අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන 32 හැවිරිදි වෛද්‍යවරියක ඊයේ රාත්‍රියේ සුපුරුදු පරිදි පොරොත්තු රාජකාරී සඳහා එම රෝහලේ සේවයට වාර්තාකර තිබුණි. සිය පොරොත්තු රාජකාරී අවසන් කළ අදාළ වෛද්‍යවරිය රාත්‍රී 7ට පමණ රෝහලේ සිට ඊට ඉදිරිපසින් පිහිටි විශේෂඥ වෛද්‍ය නිලධාරීන් පමණක් පදිංචි වී සිටින නිල නිවාසය දක්වා ගමන්කර තිබේ. එහිදී වෛද්‍යවරිය සිය නිල නිවසට ඇතුළුවන අවස්ථාවේ පසුපසින් පැමිණි කිසියම් පුද්ගලයෙකු එක්වරම පිහියක් ගෙලට තබා ඇය බියගන්වා ඇති බව වාර්තා වේ. අනතුරුව, වෛද්‍යවරියට කෑ ගැසීමට නොහැකි අයුරින් තදින් මුඛය බැඳ, ඇය විසින්ම නිල නිවසේ දොර විවෘත කරවාගත් අදාළ පුද්ගලයා, වෛද්‍යවරිය රැගෙන නිවස තුළට ඇතුළු වී කිසිවෙකුටත් ශබ්දය නොඇසෙන සේ දොර වසා දමා තිබේ. එහිදී සැකකරු අදාළ වෛද්‍යවරියගේ දෑත් බැඳ, දෑස් වසා, කෘෘර ලෙස දූෂණයට ලක්කර ඇති බව මේ වනවිට සිදුකළ පරීක්ෂණයෙන් හෙළිවී ඇත. අනතුරුව සැකකාර පුද්ගලයා පළා ගොස් ඇත්තේ වෛද්‍යවරියගේ ජංගම දුරකථනය ද පැහැරගෙනය. සිද්ධියෙන් සුළු වේලාවකට පසු වෛද්‍යවරිය යළිත් රෝහල් වාට්ටුවට පැමිණ එහි දුරකථනයකින් සිය පියා අමතා තමන් මුහුණදුන් සිදුවීම දැනුම්දී ඇති බව වාර්තා වේ. මෙම සිද්ධිය සම්බන්ධයෙන් රජයේ වෛද්‍ය නිලධාරීන්ගේ සංගමයේ අනුරාධපුර දිස්ත්‍රික් නිලධාරීන් රෝහල් පාලනාධිකාරිය දැනුවත් කිරීමෙන් පසු අද අනුරාධපුර පොලිසියට පැමිණිල්ලක්ද ගොනු කළේය. මේ පිළිබඳ අප කළ විමසීමේදී අනුරාධපුර පොලිසියේ උසස් නිලධාරියෙකු පැවසුවේ, සැකකරු සොයා ප්‍රදේශය පුරා විශේෂ සෝදිසි මෙහෙයුම් සිදුකරමින් සිටින බවය. මේ අතර, මෙම සිද්ධිය පාදක කරගනිමින් අනුරාධපුර ශික්ෂණ රෝහලේ සියලුම වෛද්‍යවරු, වෛද්‍යවරියන්, හෙද හෙදියන් ඇතුළු සෞඛ්‍ය කාර්ය මණ්ඩල අද දහවල් සිට අඛණ්ඩ වෘත්තිය ක්‍රියාමාර්ගයකට අවතීර්ණ වූ අතර රජයේ වෛද්‍ය නිලධාරීන්ගේ සංගමය නිවේදනය කළේ, සැකකරුව වහාම අත්අඩංගුවට ගන්නා ලෙසත් එසේ නොවුණහොත් වැඩවර්ජනයකට අවතීරණය වන බවත්ය. මේ අතර සැකකරු හමුදාවෙන් පළා ගිය අයකු බවට දැනටමත් හඳුනාගෙන ඇතැයි මහජන ආරක්ෂක අමාත්‍ය ආනන්ද විජේපාල මහතා අද පාර්ලිමේන්තුවේදී ප්‍රකාශ කළේය.", "source": "https://sinhala.adaderana.lk/"},
{"title": "නීතිවිරෝධී දුම්වැටි ළඟ තබා ගත් පොලිස් කොස්තාපල්වරයෙකු අත්අඩංගුවට", "url": "https://sinhala.adaderana.lk/news/207588", "cover_image": "https://s3.amazonaws.com/adaderanasinhala/1741696237-arrested-600.jpg", "date_published": "2025-03-11T17:56:00Z", "content": "නීති විරෝධී ලෙස විදේශීය දුම්වැටි 18,600ක් ළඟ තබා ගැනීම සම්බන්ධයෙන් පොලිස් කොස්තාපල්වරයෙකු වලාන උප මර්ධන ඒකකය විසින් අත්අඩංගුවට ගෙන තිබේ. සිද්ධිය සම්බන්ධව අත්අඩංගුවට ගෙන ඇත්තේ ග්‍රෑන්ඩ්පාස් පොලීසියට අනුයුක්තව සේවය කරන ලද පොලිස් කොස්තාපල්වරයෙකි.", "source": "https://sinhala.adaderana.lk/"},
{"title": "ආහාර ආසාත්මිකතාවයක් හේතුවෙන් පාසල් සිසුන් පිරිසක් රෝහලට", "url": "https://sinhala.adaderana.lk/news/207582", "cover_image": "https://s3.amazonaws.com/adaderanasinhala/1741691916-hospital_L.jpg", "date_published": "2025-03-11T16:25:00Z", "content": "කරදියනාරු ප්‍රදේශයේ පාසලක සිසුන් පිරිසක් ආහාර ආසාත්මිකතාවක් හේතුවෙන් රෝහල් ගත කර තිබේ. අදාළ පාසලේ ආපන ශාලාවෙන් සහ පාසලට පිටතින් ඇති වෙළෙඳසැලකින් ආහාර ලබා ගැනීමෙන් පසු ඇතිවූ ආසාත්මිකතාවක් හේතුවෙන් අදාළ ළමුන් රෝහල් ගත කර ඇති බව සඳහන්ය. ඒ අනුව ළමුන් 50දෙනෙකු පමණ ආසාත්මික තත්ත්වය හේතුවෙන් රෝහල් ගත කර ඇත. කෙසේවෙතත් ළමුන්ගේ තත්ත්වය බරපතළ නොවන බව වාර්තා වේ.", "source": "https://sinhala.adaderana.lk/"},
{"title": "සිසුන්ට පහරදුන් උපකාරක පන්ති ගුරුවරයා ගැන විමර්ශනයක්", "url": "https://sinhala.adaderana.lk/news/207590", "cover_image": "https://s3.amazonaws.com/adaderanasinhala/1741707466-sir-new-l.jpg", "date_published": "2025-03-11T19:55:00Z", "content": "උපකාරක පන්ති ගුරුවරයෙකු විසින් සිසුවෙකු දණගස්වා, පන්තියේ තවත් සිසුවියක ලවා එම සිසුවාට පහරදීම සම්බන්ධයෙන් ජාතික ළමාරක්ෂක අධිකාරිය විමර්ශන ආරම්භ කර ඇත. එම සිදුවීම මෙන්ම ඔහු සිය පන්ති කාමරය තුළදී තවත් සිසුන්නට පහරදෙන අයුරු දැක්වෙන වීඩියෝවන් මේ වනවිට සමාජ මාධ්‍යවල සංසරණය වෙමින් තිබේ. ඒ අනුව ළමාරක්ෂක අධිකාරිය සිසුන්ට පහරදුන් එම ගුරුවරයාට ළමා ආරක්ෂක අධිකාරියට අද (11) ප.ව. 2ට පැමිණෙන ලෙස දැනුම් දී ඇත. කෙසේ නමුත් එම දැනුම්දීම ඔහු මඟහැර ඇති බව වාර්තා වේ. මේ හේතුවෙන් ඔහුව අත්අඩංගුවට ගන්නා ලෙස ළමා ආරක්ෂක අධිකාරිය විසින්  පොලීසියට දැනුම්දී ඇත.", "source": "https://sinhala.adaderana.lk/"},
{"title": "අරගලයෙන් විනාශ වූ දේශපාලකයින්ගේ නිවාස ගැන ශ්‍රේෂ්ඨාධිකරණයට පෙත්සමක්", "url": "https://sinhala.adaderana.lk/news/207577", "cover_image": "https://s3.amazonaws.com/adaderanasinhala/1741687393-supreme-court-600.jpg", "date_published": "2025-03-11T15:33:00Z", "content": "2022 වසරේ ගාලු මුව දොර \"ගෝඨා ගෝ ගම\" අරගලයට පහරදීමේ සිද්ධියෙන් පසුව රටපුරා ඇතිවූ ප්‍රචණ්ඩ ක්‍රියා හේතුවෙන් විනාශයට පත්  මැති ඇමතිවරුන්ගේ නිවාසවලට වන්දි ගෙවීමේ දී මහජන මුදල් අවභාවිතාවක් සිදුවී ඇති බැවින් ඒ පිළිබඳ විමර්ශනයක් පවත්වන ලෙස නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඉදිරිපත් කර තිබේ. සමාජ ක්‍රියාකාරිකයකු මෙන්ම පරිසරවේදියකු වන නීතිඥ ආචාර්ය රවින්ද්‍රනාත් දාබරේ මහතා විසින් පෙත්සම ඉදිරිපත් කර ඇත.  එහි වගඋත්තරකරුවන් ලෙස හිටපු ආරක්ෂක අමාත්‍ය ගෝඨාභය රාජපක්ෂ, හිටපු ආරක්ෂක ලේකම් විශ්‍රාමික යුද හමුදා මේජර් ජෙනරල් කමල් ගුණරත්න, හිටපු ත්‍රිවිධ හමුදා මාණ්ඩලික ප්‍රධානී ශවේන්ද්‍ර සිල්වා, හිටපු පොලිස්පති චන්දන වික්‍රමරත්න, හිටපු මහජන ආරක්ෂක අමාත්‍යවරුන් වන ටිරාන් අලස් සහ ප්‍රසන්න රණතුංග, වත්මන් වැඩ බලන පොලිස්පති ප්‍රියන්ත වීරසූරිය, වත්මන් මහජන ආරක්ෂක අමාත්‍ය ආනන්ද විජේපාල ඇතුළු 15 දෙනෙකු නම් කර ඇත. පෙත්සම්කරු කියා සිටින්නේ ඉකුත්  පෙබරවාරි මස 05 වනදා පාර්ලිමේන්තුවේදී ප්‍රකාශයක් සිදුකළ අමාත්‍ය නලින්ද ජයතිස්ස මහතා 2022 වසරේ මැයි මස 09 වනදා අරගල සමයේ නිවාස  විනාශ වූ හිටපු මැති ඇමතිවරු ඇතුළු 43 දෙනෙකුට පසුගිය රජය විසින් වන්දි වශයෙන් රුපියල් බිලියන 1.22 ක මුදලක් ගෙවා තිබෙන බව සඳහන් කළේ යැයි කියා සිටියේය. ස්වභාවික ආපදාවකදී පවා දේපළ විනාශ වීම වෙනුවෙන් එක් පුද්ගලයෙකුට ගෙවිය හැකි උපරිම වන්දි මුදල රුපියල් මිලියන 2.5 ක්ව තිබියදී එම නීතිමය සීමාව අභිබවා මෙම දේශපාලකයින්ට ඉකුත් රජය විසින් වන්දි ගෙවා තිබූ බව අමාත්‍යවරයාගේ ප්‍රකාශය තුළින් අනාවරණය වූ බවත් පෙත්සම්කරු පවසා සිටියේය. ඒ අනුය මෙය පැහැදිළිවම රාජ්‍ය මුදල් අවභාවිතාවක් බවත් පෙත්සම්කරු චෝදනා කළේය. රටේ නීතියේ ආධිපත්‍යය තහවුරු කිරීමේ වගකීම රජය වෙත පැවරී තිබෙන අතර 2022 වසරේ මැයි මස 09  වනදා එම වගකීම ඉටුකිරීමට එවක ආරක්ෂක අමාත්‍යවරයා වශයෙන් කටයුතු කළ ගෝඨාභය රාජපක්ෂ සහ එවක මහජන ආරක්ෂක අමාත්‍යවරු ඇතුළු ආරක්ෂක බලධාරීන් විසින් පැහැර හැර තිබෙන බවත් මේ හේතුවෙන් රට තුළ අරාජික තත්ත්වයක් උද්ගත වූ බවත් පෙත්සම්කරු පෙත්සම තුළින් පෙන්වා දී ඇත. වග උත්තරකරුවන්ගේ මෙම ක්‍රියා කලාපය තුළින් සිය මූලික මිනිස් අයිතිවාසිකම් උල්ලංඝනය වී ඇති බවට තීන්දුවක් ලබා දෙන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා සිටියේය.  ඊට අමතරව අනීතික ලෙස වන්දි මුදල් ගෙවා තිබෙන මැති ඇමැතිවරුන්ගෙන් එම වන්දි මුදල් යළි අයකර ගැනීමට පියවර ගන්නා ලෙස නියෝගයක් නිකුත් කරන ලෙසත් අනීතික ලෙස සිදුකළ එම වන්දි ගෙවීම් පිළිබඳව විමර්ශනයක් සිදුකරන ලෙස මහජන ආරක්ෂක අමාත්‍යවරයා, වැඩබලන පොලිස්පතිවරයා සහ නීතිපතිවරයා වෙත නියෝගයක් නිකුත් කරන ලෙසත් පෙත්සම්කරු අධිකරණයෙන් ඉල්ලා තිබේ. ඊට අමතරව දේපළ හානි වූ මැති ඇමතිවරුන්ට විනිවිදභාවයකින් යුත් නීත්‍යානුකූල ක්‍රමවේදයක් හරහා වන්දි ගෙවීමේ වැඩපිළිවෙලක් ක්‍රියාත්මක කරන ලෙස නියෝගයක් නිකුත් කරන ලෙසත් පෙත්සම්කරු ශ්‍රේෂ්ඨාධිකරණයෙන් වැඩිදුරටත් ඉල්ලා තිබේ.", "source": "https://sinhala.adaderana.lk/"},
{"title": "රෝහලේ ප්‍රතිකාර ලබමින් සිටි කාන්තාවකට අතවර කළ පුද්ගලයා අත්අඩංගුවට", "url": "https://sinhala.adaderana.lk/news/207593", "cover_image": null, "date_published": "2025-03-11T22:05:00Z", "content": "යාපනය, තෙලිප්පලෙයි මානසික රෝහලේ ප්‍රතිකාර ලබමින් සිටි කාන්තාවකට අතවර කළ පුද්ගලයෙකු අද (11) අත්අඩංගුවට ගත් බව තෙලිප්පලෙයි පොලීසිය පැවසීය. රෝහලේ පිරිසිදු සේවා කටයුතු වෙනුවෙන් පෞද්ගලික ආයතනයක් හරහා සේවයට ගත් පුද්ගලයෙකු සිදුවීම සම්බන්ධයෙන් සැකපිට එලෙස අත්අඩංගුවට ගෙන තිබේ. අදාළ කාන්තාව එම රෝහලේ නේවාසිකව ප්‍රතිකාර ලබමින් සිට ඇත. අත්අඩංගුවට ගත් සැකකරු 36 හැවිරිදි පුද්ගලයෙකු වන අතර, සැකකරු මල්ලාකම් මහෙස්ත්‍රාත් අධිකරණයට ඉදිරිපත් කිරීමට නියමිත බවද පොලීසිය පැවසීය. සිද්ධිය සම්බන්ධයෙන් තෙලිප්පලෙයි පොලීසිය වැඩිදුර පරීක්ෂණ මෙහෙයවයි.", "source": "https://sinhala.adaderana.lk/"},
{"title": "වෛද්‍යවරිය මුහුණදුන් සිද්ධිය ගැන සොයන්න විශේෂ කණ්ඩායමක් අනුරාධපුරයට", "url": "https://sinhala.adaderana.lk/news/207591", "cover_image": "https://s3.amazonaws.com/adaderanasinhala/1741704864-Anuradhapura_L.jpg", "date_published": "2025-03-11T19:55:00Z", "content": "අනුරාධපුර ශික්ෂණ රෝහලේ වෛද්‍යවරියකට මුහුණපෑමට සිදුවු සිද්ධිය සම්බන්ධයෙන් සෞඛ්‍ය අමාත්‍යාංශය නිවේදනයක් නිකුත් කර තිබේ. එහි වැඩිදුරටත් සඳහන්ව ඇත්තේ, අදාළ සිදුවීම සම්බන්ධයෙන් මේ වන විටත් පොලිස් පරීක්ෂණ සිදුවන අතර සැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් ම යෙදවූ බව සෞඛ්‍ය අමාත්‍යංශයට වාර්තා කළ බවය. මෙම සිද්ධිය සම්බන්ධයෙන් කරුණූ සොයා බැලීම සඳහා සෞඛ්‍ය අමාත්‍යංශයේ වෛද්‍ය සේවා අධ්‍යක්ෂ ප්‍රමුඛ නිලධාරීන් කණ්ඩායමක් මේ වන විටත් අනුරාධපුර ශික්ෂණ රෝහල වෙත යවා ඇත. සිද්ධිය පිළිබඳව කඩිනම් පරීක්ෂණයක් සිදුකර වැරදිකරුවන් නීතිය හමුවට ගෙන ඒමට හැකිවනු ඇතැයි අමාත්‍යංශය අපේක්ෂා කරන අතර, එතෙක් සන්සුන්ව කටයුතු කරන ලෙසත්, අදාළ පරීක්ෂණ සිදුකරන නිලධාරීන්ට අවශ්‍ය සහයෝගය ලබාදෙන ලෙසත්, සෞඛ්‍ය හා ජනමාධ්‍ය අමාත්‍යංශය සියලු පාර්ශවයන්ගෙන් ඉල්ලීමක් කර තිබේ.", "source": "https://sinhala.adaderana.lk/"},
{"title": "GMOA වර්ජනයකට සැරසෙයි", "url": "https://sinhala.adaderana.lk/news/207580", "cover_image": "https://s3.amazonaws.com/adaderanasinhala/1741691569-gmoa-l.jpg", "date_published": "2025-03-11T16:14:00Z", "content": "අනුරාධපුර ශික්ෂණ රෝහලේ වෛද්‍යවරියක්ව දූෂණය කිරීමේ සිද්ධියට මුල් වූ සැකකරු වහාම අත්අඩංගුවට ගැනීමට කටයුතු කරන මෙන් රජයේ වෛද්‍ය නිලධාරීන්ගේ සංගමය (GMOA) රජයෙන් ඉල්ලා සිටියි. කෙසේ නමුත් ඔහුව කඩිනමින් අත්අඩංගුවට ගැනීමට නොහැකි වුවහොත්, උතුරුමැද පළාත තුළ වර්ජනයක් සිදුකරන බවට ද එම සංගමය අනතුරු අඟවා ඇත. 32 හැවිරිදි අදාළ වෛද්‍යවරිය ඊයේ (10) තමන්ගේ රාජකාරී කටයුතු නිමවී වෛද්‍යවරුන් සඳහා රජයෙන් ලබාදී තිබෙන නේවාසිකාගාරයට ගොස් සිටියදී නාඳුනන පුද්ගලයෙකු පැමිණ පිහියක් පෙන්වා ඇයව බිය ගන්වා දූෂණය කර ඇති බව වාර්තා වුණි. සිද්ධිය සම්බන්ධයෙන් වැඩිදුර විමර්ශන අනුරාධපුර පොලීසිය සිදුකරයි. මේ අතර, අනුරාධපුර ශික්ෂණ රෝහලේ වෛද්‍යවරියකට සිදුවූ ලිංගික අතවරය සම්බන්ධයෙන් ශ්‍රී ලංකා වෛද්‍ය සංගමයේ බලවත් කම්පනය හා විරෝධය දක්වන බව දැනුම්දී තිබේ. \r\n  \r\nඊයේ දිනයේ සිය රාජකාරි පරිශ්‍රය තුළදී හදිසි රාජකාරි කටයුතුවල නිරතවෙමින් සිටි වෛද්‍යවරියකට සිදුවූ ලිංගික අතවරය සම්බන්ධ සිදුවීම දැඩි පිළිකුලෙන් යුතුව හෙළා දකින බව ද එම සංගමය නිකුත් කළ නිවේදනයේ වැඩිදුරටත් දැක්වේ. මේ බරපතළ ලිංගික හිංසනයට සම්බන්ධ වැරදිකරුවන් හැකි ඉක්මනින් නීතියේ රැහැනට හසුකරගෙන අදාළ නෛතික ක්‍රියාමාර්ග අප්‍රමාදව ක්‍රියාත්මක කිරීමට කටයුතු කරන ලෙස අදාළ අංශවලට අවධාරණය කරන ලෙස ශ්‍රී ලංකා වෛද්‍ය සංගමය ඉල්ලා සිටී.", "source": "https://sinhala.adaderana.lk/"},
{"title": "අගමැති කාර්යාලයෙන් හදිසි අනතුරු ඇඟවීමක්", "url": "https://sinhala.adaderana.lk/news/207592", "cover_image": "https://s3.amazonaws.com/adaderanasinhala/1741708271-PM_Office_L.jpg", "date_published": "2025-03-11T21:11:00Z", "content": "ෆේස්බුක් සහ ඉන්ස්ටග්‍රෑම් ඇතුළු සමාජ මාධ්‍ය තුළ ප්‍රවර්ධනය කරමින් තිබෙන වංචනික 'ක්‍රිප්ටෝ' මුදල් ව්‍යාපාර පිලිබඳ අග්‍රාමාත්‍ය කාර්යාලයෙන් විශේෂ නිවේදනයක් යොමුකර තිබේ. එහි දැක්වෙන්නේ මෙම වංචනික දැන්වීම් සමාජ මාධ්‍ය හරහා ප්‍රවර්ධනය කරමින් විදේශීය ආයතන විසින් මෙරට ජනතාව නොමඟ යවන බවයි. අග්‍රාමාත්‍ය ආචාර්ය හරිනි අමරසූරිය සහ අනෙකුත් ප්‍රසිද්ධ ශ්‍රී ලාංකික පුද්ගලයින්ගේ නම් ඒ භාවිත කරමින් මෙම වංචාසහගත ප්‍රචාරණ සිදුකරමින් සිටින බවද එහි දැක්වේ. විශේෂයෙන් ප්‍රසිද්ධ පුද්ගලයින් පිළිබඳ ජනතාව තුළ ඇති සුහදතාව පළුදු කරමින් මහජනතාව  නොමඟ යවා ප්‍රසිද්ධ පුද්ගලයින් කෙරෙහි ඇති විශ්වාසය බිඳ දැමීම මෙම දැන්වීම් වල ප්‍රධාන අරමුණ වී ඇත. ලිතුවේනියාවේ සිට ක්‍රියාත්මක කරන මෙම  වංචනික ගිණුම් මගින් සිදු කරන වංචනික දැන්වීම් සහ ප්‍රවර්ධනයන් මෙරට ෆේස්බුක් භාවිතා කරන්නන් ඉලක්ක කරමින් සක්‍රියව  ක්‍රියාත්මක වෙමින් තිබෙන බවද අග්‍රාමාත්‍ය කාර්යාලය සිය නිවේදනයෙන් දන්වා සිටියි. එනිසා රජයේ නිලධාරීන් සහ ප්‍රසිද්ධ පුද්ගලයින්ගේ අනුමැතිය ඇතැයි අසත්‍ය ලෙස ප්‍රකාශ කරන ක්‍රිප්ටෝ මුදල් ආයෝජන ප්‍රවර්ධනය කරන ඔන්ලයින් දැන්වීම් වලින් ප්‍රවේශම්වන ලෙස ජනතාවගෙන් ඉල්ලා සිටියි.", "source": "https://sinhala.adaderana.lk/"},
{"title": "නීතිවිරෝධී දුම්වැටි ළඟ තබා ගත් පොලිස් කොස්තාපල්වරයෙකු අත්අඩංගුවට", "url": "https://sinhala.adaderana.lk/news/207588/%E0%B6%B1%E0%B7%93%E0%B6%AD%E0%B7%92-%E0%B7%80%E0%B7%92%E0%B6%BB%E0%B7%9D%E0%B6%B0%E0%B7%93-%E0%B6%AF%E0%B7%94%E0%B6%B8%E0%B7%8A%E0%B7%80%E0%B7%90%E0%B6%A7%E0%B7%92-%E0%B6%BD%E0%B6%9F-%E0%B6%AD%E0%B6%B6%E0%B7%8F-%E0%B6%9C%E0%B6%AD%E0%B7%8A-%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%8A-%E0%B6%9A%E0%B7%9C%E0%B7%83%E0%B7%8A%E0%B6%AD%E0%B7%8F%E0%B6%B4%E0%B6%BD%E0%B7%8A%E0%B7%80%E0%B6%BB%E0%B6%BA%E0%B7%99%E0%B6%9A%E0%B7%94-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "cover_image": "https://s3.amazonaws.com/adaderanasinhala/1741696237-arrested-600.jpg", "date_published": "2025-03-11T17:56:00Z", "content": "නීති විරෝධී ලෙස විදේශීය දුම්වැටි 18,600ක් ළඟ තබා ගැනීම සම්බන්ධයෙන් පොලිස් කොස්තාපල්වරයෙකු වලාන උප මර්ධන ඒකකය විසින් අත්අඩංගුවට ගෙන තිබේ. සිද්ධිය සම්බන්ධව අත්අඩංගුවට ගෙන ඇත්තේ ග්‍රෑන්ඩ්පාස් පොලීසියට අනුයුක්තව සේවය කරන ලද පොලිස් කොස්තාපල්වරයෙකි.", "source": "https://sinhala.adaderana.lk/"},
{"title": "වෛද්‍යවරිය දූෂණය කළ සැකකරු සොයා මෙහෙයුම් - සම්පූර්ණ විස්තරේ මෙන්න", "url": "https://sinhala.adaderana.lk/news/207589/%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA%E0%B7%80%E0%B6%BB%E0%B7%92%E0%B6%BA-%E0%B6%AF%E0%B7%96%E0%B7%82%E0%B6%AB%E0%B6%BA-%E0%B6%9A%E0%B7%85-%E0%B7%83%E0%B7%90%E0%B6%9A%E0%B6%9A%E0%B6%BB%E0%B7%94-%E0%B7%83%E0%B7%9C%E0%B6%BA%E0%B7%8F-%E0%B6%B8%E0%B7%99%E0%B7%84%E0%B7%99%E0%B6%BA%E0%B7%94%E0%B6%B8%E0%B7%8A---%E0%B7%83%E0%B6%B8%E0%B7%8A%E0%B6%B4%E0%B7%96%E0%B6%BB%E0%B7%8A%E0%B6%AB-%E0%B7%80%E0%B7%92%E0%B7%83%E0%B7%8A%E0%B6%AD%E0%B6%BB%E0%B7%9A-%E0%B6%B8%E0%B7%99%E0%B6%B1%E0%B7%8A%E0%B6%B1", "cover_image": "https://s3.amazonaws.com/adaderanasinhala/1741698865-Anuradhapura_L.jpg", "date_published": "2025-03-11T18:34:00Z", "content": "අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන වෛද්‍යවරියක ඊයේ (11) රාත්‍රියේ සිය නිල නිවාසය තුළදී නාඳුනන පුද්ගලයකු අතින් දූෂණයට ලක්ව තිබේ. සැකකරු හමුදාවෙන් පළා ගිය අයකු බවට හඳුනාගෙන ඇති අතර ඔහු සොයා පොලිස් කණ්ඩායම් පහක් මඟින් විශේෂ මෙහෙයුමක් ක්‍රියාත්මකයි. මෙම සිදුවීම මුල් කර ගනිමින් සෞඛ්‍ය සේවකයන්ගේ ආරක්ෂාව තහවුරු කරන ලෙස ඉල්ලා අනුරාධපුර ශික්ෂණ රෝහලේ වෛද්‍යවරු ඇතුළු සියලු සෞඛ්‍ය කාර්යමණ්ඩල මේ වන විට අඛණ්ඩ වෘත්තීය ක්‍රියාමාර්ගයක් ආරම්භ කර තිබේ. අනුරාධපුර ශික්ෂණ රෝහලේ විශේෂඥ වෛද්‍යවරියක් ලෙස පුහුණු වන 32 හැවිරිදි වෛද්‍යවරියක ඊයේ රාත්‍රියේ සුපුරුදු පරිදි පොරොත්තු රාජකාරී සඳහා එම රෝහලේ සේවයට වාර්තාකර තිබුණි. සිය පොරොත්තු රාජකාරී අවසන් කළ අදාළ වෛද්‍යවරිය රාත්‍රී 7ට පමණ රෝහලේ සිට ඊට ඉදිරිපසින් පිහිටි විශේෂඥ වෛද්‍ය නිලධාරීන් පමණක් පදිංචි වී සිටින නිල නිවාසය දක්වා ගමන්කර තිබේ. එහිදී වෛද්‍යවරිය සිය නිල නිවසට ඇතුළුවන අවස්ථාවේ පසුපසින් පැමිණි කිසියම් පුද්ගලයෙකු එක්වරම පිහියක් ගෙලට තබා ඇය බියගන්වා ඇති බව වාර්තා වේ. අනතුරුව, වෛද්‍යවරියට කෑ ගැසීමට නොහැකි අයුරින් තදින් මුඛය බැඳ, ඇය විසින්ම නිල නිවසේ දොර විවෘත කරවාගත් අදාළ පුද්ගලයා, වෛද්‍යවරිය රැගෙන නිවස තුළට ඇතුළු වී කිසිවෙකුටත් ශබ්දය නොඇසෙන සේ දොර වසා දමා තිබේ. එහිදී සැකකරු අදාළ වෛද්‍යවරියගේ දෑත් බැඳ, දෑස් වසා, කෘෘර ලෙස දූෂණයට ලක්කර ඇති බව මේ වනවිට සිදුකළ පරීක්ෂණයෙන් හෙළිවී ඇත. අනතුරුව සැකකාර පුද්ගලයා පළා ගොස් ඇත්තේ වෛද්‍යවරියගේ ජංගම දුරකථනය ද පැහැරගෙනය. සිද්ධියෙන් සුළු වේලාවකට පසු වෛද්‍යවරිය යළිත් රෝහල් වාට්ටුවට පැමිණ එහි දුරකථනයකින් සිය පියා අමතා තමන් මුහුණදුන් සිදුවීම දැනුම්දී ඇති බව වාර්තා වේ. මෙම සිද්ධිය සම්බන්ධයෙන් රජයේ වෛද්‍ය නිලධාරීන්ගේ සංගමයේ අනුරාධපුර දිස්ත්‍රික් නිලධාරීන් රෝහල් පාලනාධිකාරිය දැනුවත් කිරීමෙන් පසු අද අනුරාධපුර පොලිසියට පැමිණිල්ලක්ද ගොනු කළේය. මේ පිළිබඳ අප කළ විමසීමේදී අනුරාධපුර පොලිසියේ උසස් නිලධාරියෙකු පැවසුවේ, සැකකරු සොයා ප්‍රදේශය පුරා විශේෂ සෝදිසි මෙහෙයුම් සිදුකරමින් සිටින බවය. මේ අතර, මෙම සිද්ධිය පාදක කරගනිමින් අනුරාධපුර ශික්ෂණ රෝහලේ සියලුම වෛද්‍යවරු, වෛද්‍යවරියන්, හෙද හෙදියන් ඇතුළු සෞඛ්‍ය කාර්ය මණ්ඩල අද දහවල් සිට අඛණ්ඩ වෘත්තිය ක්‍රියාමාර්ගයකට අවතීර්ණ වූ අතර රජයේ වෛද්‍ය නිලධාරීන්ගේ සංගමය නිවේදනය කළේ, සැකකරුව වහාම අත්අඩංගුවට ගන්නා ලෙසත් එසේ නොවුණහොත් වැඩවර්ජනයකට අවතීරණය වන බවත්ය. මේ අතර සැකකරු හමුදාවෙන් පළා ගිය අයකු බවට දැනටමත් හඳුනාගෙන ඇතැයි මහජන ආරක්ෂක අමාත්‍ය ආනන්ද විජේපාල මහතා අද පාර්ලිමේන්තුවේදී ප්‍රකාශ කළේය.", "source": "https://sinhala.adaderana.lk/"}