[
{"title": "උතුරු නැගෙනහිර පළාත සංවර්ධනයට ස්විස්ටර්ලන්තයේ සහාය", "url": "https://www.itnnews.lk/2025/03/07/670017/", "cover_image": "https://www.itnnews.lk/wp-content/uploads/2025/03/swis-860x615.png", "date_published": "2025-03-07T01:01:13Z", "content": "උතුරු නැගෙනහිර පළාත් සංවර්ධනය කිරීමේදී යටිතල පහසුකම් සංවර්ධනය කිරීමටත් ජනතාවගේ ආර්ථිකය නගා සිටුවීමටත් සහාය ලබාදීමට ස්විස්ටර්ලන්තය සූදානමින් පසුවනවා. ශ්‍රී ලංකාවේ ස්විස්ටර්ලන්ත තානාපති  සිරි වෝල්ට් මහත්මිය ජනතා විමුක්ති පෙරමුණේ  ප්‍රධාන කාර්යාලයේ පැවති සාකච්ඡාවකදී මේ බව ප්‍රකාශ කළා. නව ආණ්ඩුව රට තුල සංහිදියාව ඇති කිරීමට ගන්නා උත්සාහය පිළිබඳ මෙහිදී අවදානය යොමු කෙරුණා. අය වැය ඉදිරිපත් කිරීමේදී සමාජයේ සියලු පාර්ශ්ව සම්බන්ධ කර ගැනීමට ගන්නා උත්සාහය තානාපතිවරියගේ ඇගයීමට ලක් වුණා. මෙම අවස්ථාවට ජනතා විමුක්ති පෙරමුණ වෙනුවෙන් එහි ජාත්‍යන්තර අංශයේ කමිටු සාමාජිකා නීතිඥ මධු කල්පනා ද එක් වුණා.", "source": "https://www.itnnews.lk/"},
{"title": "පන්නල ප්‍රාදේශීය ලේකම් කාර්යාලයේදී  රැකියා පොලක්", "url": "https://www.itnnews.lk/2025/03/07/670205/", "cover_image": "https://www.itnnews.lk/wp-content/uploads/2025/03/pola-860x615.jpg", "date_published": "2025-03-07T09:24:46Z", "content": "රැකියා පොලක් සහ විවිධ ව්‍යවසායකයන් හඳුන්වාදීමේ වැඩසටහනක් පන්නල ප්‍රාදේශීය ලේකම් කාර්යාලයේදී පැවැත්වුණා. මිනිස්බල හා රැකි රක්ෂා දෙපාර්තමේන්තුව සහ පන්නල ප්‍රාදේශීය ලේකම් කාර්යාල හා එක්ව මෙම රැකියා පොල සංවිධාන කර තිබුණා. ජාතික ජනබලවේගයේ කුරුණෑගල දිස්ත්‍රික් පාර්ලිමේන්තු වෛද්‍ය ජගත් ගුණවර්ධන මහතා ඇතුළු විශාල පිරිසකගේ සහභාගීත්වයෙන් පැවති මෙම රැකියා පොලට රාජ්‍ය හා පෞද්ගලික ආයතන 40 ක් පමණ සහභාගී වී සිටියා. වත්මන් රැකියා අවස්ථා පිළිබඳව දැනුවත් කිරීමේ කටයුතු සිදු කෙරුණු අතර, තරුණ තරුණියන් රැසක්  රැකියා පුරප්පාඩු සඳහා යොමු කිරීමට ද එම අවස්ථාවේම පියවර ගැනීම විශේෂත්වයක්.", "source": "https://www.itnnews.lk/"},
{"title": "ළිඳක තිබී පුද්ගල මළ සිරුරක් හමුවෙයි", "url": "https://www.itnnews.lk/2025/03/07/670050/", "cover_image": "https://www.itnnews.lk/wp-content/uploads/2025/03/body-860x615.png", "date_published": "2025-03-07T03:32:58Z", "content": "ඇල්පිටිය දෙමටගහකන්ද නවඳගල ප්‍රදේශයේ ළිඳක තිබී පුද්ගල මළ සිරුරක් හමු වී තිබෙනවා. වයස අවුරුදු 42 ක් වන මෙම පුද්ගලයා අතුරුදන්ව ඇති බවට ඔහුගේ බිරිඳ පසුගිය මස 14 වනදා ඇල්පිටිය පොලීසියට පැමිණිල්ලක් කර තිබුණා. ඔහුගේ සිරුර දෙමටගහකන්ද ප්‍රදේශයේ ඉඩමක පාලු ළිඳකට දමා පස්වලින් වසා දමා තිබියදීයී සොයා ගෙන ඇත්තේ. ළිඳ පිහිටි ඉඩමේ හිමිකරුගෙන් කළ ප්‍රශ්න කිරීම්වලදී හෙළි වුණේ වනසතුන් දඩයම් කිරීමට අදිනලද විදුලි රැහනක ගැටී මෙම පුද්ගලයා මිය ගිය බවයි. ඔහුගේ සිරුර මෙසේ පාලු ළිඳකට දමා පස්වලින් වසා දැමූ බව ඉඩමේ හිමිකරු කියා සිටියා.", "source": "https://www.itnnews.lk/"},
{"title": "ජ්‍යෙෂ්ඨ පොලිස් අධිකාරීවරු 8කට ස්ථාන මාරු", "url": "https://www.itnnews.lk/2025/03/07/670040/", "cover_image": "https://www.itnnews.lk/wp-content/uploads/2025/01/police-1-860x615.png", "date_published": "2025-03-07T03:21:46Z", "content": "ජාතික පොලිස් කොමිෂන් සභාවේ අනුමැතිය පරිදි වහාම ක්‍රියාත්මක වන පරිදි ජ්‍යෙෂ්ඨ පොලිස් අධිකාරීවරුන් 8 දෙනෙකුට ස්ථාන මාරුවීම් සහ පත්වීම් ලබාදී තිබෙනවා. එම නිලධාරීන්ගේ නම් ඇතුළත් නිවේදනය පහතින් දැක්වෙනවා.", "source": "https://www.itnnews.lk/"},
{"title": "සාපෙළ උපකාරක පන්ති ගැන දැනුම්දීමක්", "url": "https://www.itnnews.lk/2025/03/07/670115/", "cover_image": "https://www.itnnews.lk/wp-content/uploads/2025/03/ss334-860x615.jpg", "date_published": "2025-03-07T05:33:28Z", "content": "2024 අ.පො.ස. (සා/පෙළ) විභාග සඳහා පවත්වනු ලබන සියලුම උපකාරක පන්ති, සම්මන්ත්‍රණ, වැඩමුළු, සමාජ මාධ්‍ය හෝ වෙනත් විද්‍යුත් මාධ්‍ය හරහා සහාය වීම ආදිය මාර්තු 11 වනදා මධ්‍යම රාත්‍රියේ සිට තහනම් බව විභාග දෙපාර්තමේන්තුව දැනුම් දී තිබෙනවා. මෙවර අ.පො.ස. (සා/පෙළ) විභාග මාර්තු 17 වනදා ආරම්භවීමට නියමිතයි.", "source": "https://www.itnnews.lk/"},
{"title": "අයවැය කාරක සභා අවස්ථාවේ විවාදය අදත්", "url": "https://www.itnnews.lk/2025/03/07/670058/", "cover_image": "https://www.itnnews.lk/wp-content/uploads/2024/05/parliment.png", "date_published": "2025-03-07T04:02:19Z", "content": "2025 අයවැය කාරක සභා අවස්ථා විවාදයේ අට වන දිනය අදයි. ප්‍රවාහන ,මහාමාර්ග ,වරාය සහ සිවිල් ගුවන් සේවා අමාත්‍යාංශය සහ නාගරික සංවර්ධන,ඉදිකිරීම් සහ නිවාස අමාත්‍යංශයේ වැය ශීර්ෂය අද විවාදයට ගැනීමට නියමිතයි. අයවැය කාරක සභා අවස්ථාවේ විවාදය පසුගිය පෙබරවාරි 27 වනදා ආරම්භ වූ අතර මාර්තු 21 වැනිදා දක්වා දින 19ක් කාරක සභා අවස්ථා විවාදය පැවැත්වීමට නියමිතව තිබෙනවා. ඉන් අනතුරුව 2025 මූල්‍ය වර්ෂය සඳහා වන අයවැය තෙවනවර කියවීමේ ඡන්ද විමසීම මාර්තු 21 වැනි පැවැත්වීමට නියමිතයි.", "source": "https://www.itnnews.lk/"},
{"title": "ඉදිරි වසර දෙක තුළ බී ළූණු ආනයනය නතර කිරීමට පියවර – නි.අමාත්‍ය ටී.බී සරත්", "url": "https://www.itnnews.lk/2025/03/07/670077/", "cover_image": "https://www.itnnews.lk/wp-content/uploads/2025/03/lunu-860x615.png", "date_published": "2025-03-07T04:38:26Z", "content": "ඉදිරි වසර දෙක තුළ බී ළූණු ආනයනය නතර කිරීමට කටයුතු කරන බව නියෝජ්‍ය අමාත්‍ය ටී.බී සරත් මහතා පවසනවා. ඒ අනුව පිටරටට ඇදී යන විදේශ විනිමය නතර කිරීමට කටයුතු කරන බවයි ඒ මහතා කියා සිටින්නේ. ඇලහැර බකමූණ, ප්‍රදේශයේ බී ළූණු වගා බිම් නිරීක්ෂණය කිරීමේ අවස්ථාවට එක්වෙමින් නියෝජ්‍ය අමාත්‍යවරයා මේ බව කියා සිටියා. පාර්ලිමේන්තු මන්ත්‍රි සුනිල් රත්නසිරි මහතා ද මෙම අවස්ථාවට එක්වුණා. බී ළූණු වගාකරුවන් මුහුණ දෙන ගැටලු පිළිබද මෙහිදී දීර්ඝ ලෙස සාකච්ඡා කර තිබෙනවා. හෙක්ටාර පන්දහසක බී ළූණු වගා කිරීමට බලාපොරොත්තු වන බවයි නියෝජ්‍ය අමාත්‍ය ටී බී සරත් මහතා මෙහිදී කියා සිටියේ.", "source": "https://www.itnnews.lk/"},
{"title": "මත්තල ගුවන්තොටුපළට කරන්න යන දේ", "url": "https://www.itnnews.lk/2025/03/07/670193/", "cover_image": "https://www.itnnews.lk/wp-content/uploads/2025/03/2-6-860x615.jpg", "date_published": "2025-03-07T09:24:16Z", "content": "මත්තල මහින්ද රාජපක්ෂ ජාත්‍යන්තර ගුවන්තොටුපළ ගුවන් යානා අලුත්වැඩියා කිරීමේ මධ්‍යස්ථානයක් බවට පත් කිරීමට රජය බලාපොරොත්තු වන බව අමාත්‍ය බිමල් රත්නායක මහතා අද (07) පාර්ලිමේන්තුවට පවසා තිබෙනවා . අයවැය පිළිබඳ කාරක සභා අවස්ථාවේ විවාදයේ දී අදහස් දක්වමින් අමාත්‍යවරයා පැවසුවේ සුදුසු විදේශීය හවුල්කරුවෙකු සමඟ එක්ව මත්තල ගුවන්තොටුපළ ලාභ ලබන ව්‍යාපාරයක් බවට පත් කිරීමට රජය බලාපොරොත්තු වන බවයි. “මත්තල ගුවන්තොටුපළ රුපියල් බිලියන 36.5 ක වියදමින් ඉදිකරන ලද අතර පසුගිය වසර පහ තුළ මුළු පාඩුව රුපියල් බිලියන 38.5 ක් බවද අමාත්‍යවරයා පැවසුවා . මෙම ආයතනය ලාභ ලබන ආයතනයක් බවට පත් කිරීම රජයේ අරමුණ බවයි අමාත්‍ය බිමල් රත්නායක එහිදී සඳහන් කළේ.", "source": "https://www.itnnews.lk/"}
]